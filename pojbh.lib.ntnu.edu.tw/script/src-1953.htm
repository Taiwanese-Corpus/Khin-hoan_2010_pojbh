<!DOCTYPE HTML PUBLIC "-//W3C//DTD HTML 4.01 Transitional//EN">
<html xmlns="http://www.w3.org/1999/xhtml">
<head>
<title>台灣白話字文獻館-教囝的法度</title>
<meta http-equiv="Content-Type" content="text/html; charset=utf-8">
<meta name="Keywords" content="台灣,白話字,台語,閩南語.拼音,教會白話字,教囝的法度,Kà kiáⁿ ê hoat-tō͘,芥菜子">
<meta name="description" content="教囝的法度
 第三章
賞罰
     一家親像這國。老父做王，老母做王后，著賞罰有章程親像佇國按呢。設使有這个王共人講，寡人看百姓若著傷，不忍看伊teh受刑罰，人的確叫伊做戇的王，伊的國內也的確">
<meta name="author" content="國立台灣師範大學台灣文化及語言文學研究所" />
<script language="JavaScript" type="text/JavaScript">
function src_close(){
	if(window.opener){
		window.opener.focus();
		window.close();
	}
}
</script>
<link href="../css/chi.css" rel="stylesheet" type="text/css">
</head>
<body leftmargin="0" topmargin="0" onload="window.focus()">
<center>
<table width="700" height="100%" border="0" cellpadding="0" cellspacing="0" bgcolor="#FFFFFF" class="outline_bk">
  <tr>
    <td bgcolor="#525252"> <table width="100%" height="35" border="0" cellpadding="8" cellspacing="0">
        <tr>
          <td width="4" bgcolor="#FFFFFF" class="be15">&nbsp;</td>
          <td width="100" bgcolor="#FFFFFF" class="be15"><strong>NO. 1</strong></td>
          <td class="we15b">芥菜子</td>
          <td width="25"><a href="#" onclick="src_close();"><img src="../images/btn_close.gif" border="0"></a></td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td>
      <table width="100%" border="0" cellspacing="0" cellpadding="0">
        <tr>
          <td width="30" align="left">
          	          	  <img src="../images/btn_l.gif" width="15" height="121" hspace="5" border="0" style="opacity:0.3; filter:alpha(opacity=30))">
          	          </td>
          <td align="center"><a href="../album/artical/full/49f0296289048.jpg" target="src"><img src="../album/artical/49f0296289048.jpg" border="0"></a></td>
          <td width="30" align="right">
          	          	  <img src="../images/btn_r.gif" width="15" height="121" hspace="5" border="0" style="opacity:0.3; filter:alpha(opacity=30)">
          	          </td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td align="center" bgcolor="#000000"><img src="../images/spacer.gif" width="1" height="1"></td>
  </tr>
  <tr>
    <td bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td><table border="0" cellspacing="0" cellpadding="1">
              <tr>
                <td><table width="100%" border="0" cellspacing="0" cellpadding="0">
                    <tr>
                      <td class="gy12">日期：1927-8</td>
                      <td><img src="../images/spacer.gif" width="20" height="5" border="0"></td>
                      <td class="gy12">篇名：教囝的法度 Kà kiáⁿ ê hoat-tō͘</td>
                      <td><img src="../images/spacer.gif" width="20" height="5" border="0"></td>
                      <td class="gy12">芥菜子</td>
                    </tr>
                </table></td>
              </tr>
              <tr>
                <td class="gy12">作者： </td>
              </tr>
            </table></td>
          <td><img src="../images/spacer.gif" width="10" height="5"></td>
        </tr>
      </table></td>
  </tr>
  <tr>
    <td align="center" bgcolor="#FFFFFF"><img src="../images/spacer.gif" width="1" height="1"></td>
  </tr>
  <tr>
    <td align="left" bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td class="gy12" align="left">
          	<a href="#" onclick="cj.fn.showContent.show(''); return false;"><img src="../images/btn_word01.gif" width="20" height="20" hspace="0" vspace="5" border="0" align="absmiddle"></a>
            <a href="#" onclick="cj.fn.showContent.show('tailo'); return false"><img src="../images/btn_word02.gif" width="20" height="20" hspace="0" vspace="5" border="0" align="absmiddle"></a>
          </td>
          <td><img src="../images/spacer.gif" width="10" height="5"></td>
        </tr>
        <tr>
          <td><img src="../images/spacer.gif" width="10" height="5"></td>
          <td class="gy12" id="artical_content" align="left"><p align="center">教囝的法度</p><br />
<p style="text-align: center;">&nbsp;第三章</p><br />
<p align="center">賞罰</p><br />
<p>&nbsp;&nbsp;&nbsp;&nbsp; 一家親像這國。老父做王，老母做王后，著賞罰有章程親像佇國按呢。設使有這个王共人講，寡人看百姓若著傷，不忍看伊teh受刑罰，人的確叫伊做戇的王，伊的國內也的確ta̍uh-ta̍uh擾亂，做父母也親像按呢，若kan-ta疼伊的囝。攏無責督伊，人也的確叫伊做戇的父母，箴言講，箠仔若無夠囝的身軀，無通講是疼，有人為著家己的快樂就好，無愛用好教示伊的囝兒，驚家己艱苦，愛看活過日。對按呢囝兒毋疼伊的父母，袂記得伊的父母的恩，紲變做忤逆，若責罰囝兒siuⁿ嚴，有害著囡仔，若款待囝兒siuⁿ寬，就會受災厄。</p><br />
<p>&nbsp;&nbsp;&nbsp; 賞罰著拄好，呵咾哄喝的話，做父母的人，毋通常常講。因為囡仔行伊所應該行的，就無teh向望父母的呵咾，親像食飯洗面chiah 的代誌。這攏是囡仔逐日所著做的若常常呵咾伊，無久就看這个呵咾做平常的，若常常哄喝也親像按呢。袂曉得的父母看呵咾哄喝攏無利益，就用別項的法度來勉勵伊，有的 共囡仔講，我的金囝ah，你若去做，我就欲糖仔予你，有的講，你這个歹囝，你若毋去做，我就欲拍你。設使囡仔貪著利益才欲做，下擺伊的確欲講，你代先糖仔予我，我才來去做，若是囡仔看父母哄喝了，攏無閣責罰伊。就伊忤逆的心比以前閣較大。所以凡若囡仔若欲呵咾伊，抑是欲嫌伊，攏著拄好毋通過頭。</p><br />
<p>&nbsp;&nbsp;&nbsp; 賞罰出佇父母的意見；總是著照囡仔的所行來判斷，毋通照父母的歡喜受氣。也毋通偏私疼囝兒。早有這个著冊的人捌講，Gâu閣明理的父母，有一項教示囡仔第一好的法度，就是囡仔行好事，斷毋通用錢來賞伊，m̄-nā按呢。也毋通用糖仔予伊：因為驚了伊大漢的時，成做一个貧憚貪食的人。獨獨用thit-thô物賞伊，第一有利益，一項予伊的心歡喜，一項予伊的性情得著奇款，會讀冊，就用合伊所讀的冊來予伊，總是畫圖的冊第一好，閣著常常chhoā囡仔去博物館看看冊，予伊的見識ná大。</p><br />
<p align="right">(袂完)</p></td>
          <td><img src="../images/spacer.gif" width="10" height="5"></td>
        </tr>
      </table>
    </td>
  </tr>
</table>
</center>
<div style="display:none" id="artical_tailo"><p align="center">Kà kiáⁿ ê hoat-tō͘</p><br />
<p style="text-align: center;">Tē-saⁿ chiuⁿ.</p><br />
<p align="center">Siúⁿ-hoa̍t</p><br />
<p>&nbsp;Chi̍t-ke chhin-chhiūⁿ chit-kok.&nbsp; Lāu-pē choè ông, Lāu-bú choè ông-hō͘, Tio̍h siúⁿ-hoa̍t ū chiong-thêng chhin-chhiūⁿ tī-kok án-ni.&nbsp; Siat-sú ū chit-ê ông kā lâng kóng, koáⁿ-jîn khoàⁿ peh-sìⁿ nā tio̍h-siong, put-jím khoàⁿ i teh siū hêng-hoa̍t, lâng tek-khak kiò i choè gōng ê ông, I ê kok-lāi iā tek-khak ta̍uh-ta̍uh jiáu-loān, choè pē-bú iā chhin-chhiūⁿ án-ni, nā kan-ta thiàⁿ i ê kiáⁿ.&nbsp; Lóng bô chek-tok i, lâng iā tek-khak kiò i choè gōng ê pē-bú, Chim-giân kóng, Chhê-á nā bô kàu kiáⁿ ê seng-khu, bô thang kóng sī thiàⁿ, ū lâng uī-tio̍h ka-kī ê khoài-lo̍k chiū hó, bô ài ēng hó kà-sī i ê kiáⁿ-jî, kiaⁿ ka-kī kan-khó͘, ài khoàⁿ-oa̍h kè-ji̍t.&nbsp; Tuì án-ni kiáⁿ-jî m̄ thiàⁿ i ê pē-bú, boē kì-tit i ê pē-bú ê un, soà pìⁿ-choè ngó͘-ge̍k, nā chek-hoa̍t kiáⁿ-jî siuⁿ giâm, ū hāi-tio̍h gín-á, nā khoán-thāi kiáⁿ-jî siuⁿ khoan, chiū oē siū chai-ē.</p><br />
<p>Siúⁿ-hoa̍t tio̍h tú-hó, o-ló háng-hoah ê oē, choè pē-bú ê lâng, m̄-thang siông-siông kóng.&nbsp; In-uī gín-á kiâⁿ i só͘ eng-kai kiâⁿ-ê, chiū bô teh ǹg-bāng pē-bú ê o-ló, chhin-chhiūⁿ chia̍h-pn̄g soé-bīn chiah-ê tāi-chì.&nbsp; Che lóng-sī gín-á ta̍k-ji̍t só͘ tio̍h choè ê nā siông-siông o-ló i, bô kú chiū khoàⁿ chit-ê o-ló choè pêng-siông ê, nā siông-siông háng-hoah iā chhin-chhiūⁿ án-ni.&nbsp; Boē hiáu-tit ê pē-bú khoàⁿ o-ló háng-hoah lóng bô lī-ek, chiū ēng pa̍t-hāng ê hoat-tō͘ lâi bián-lē i, ū ê kā gín-á kóng, Goá ê kim-kiáⁿ ah, Lí nā khì choè, goá chiū beh thn̂g-á hō͘ lí, ū-ê kóng, Lí chit--ê pháiⁿ kiáⁿ, Lí nā m̄ khì choè, goá chiū beh phah lí.&nbsp; Siat-sú gín-á tham-tio̍h lī-ek chiah beh choè, ē-pái i tek-khak beh kóng, Lí tāi-seng thn̂g-á hō͘ goá, goá chiah lâi khì choè, nā-sī gín-á khoàⁿ pē-bú háng-hoah liáu, lóng bô koh chek-hoa̍t i.&nbsp; Chiū i ngó͘-ge̍k ê sim pí í-chêng koh khah toā.&nbsp; Só͘-í hoān-nā gín-á nā beh o-ló i, á-sī beh hiâm i, lóng tio̍h tú-hó m̄-thang kè-thâu.</p><br />
<p>Siúⁿ-hoa̍t chhut tī pē-bú ê ì-kiàn; chóng-sī tio̍h chiàu gín-á ê só͘-kiâⁿ lâi phoàⁿ-toàn, m̄-thang chiàu pē-bú ê hoaⁿ-hí siū-khì.&nbsp; iā m̄-thang phian-su thiàⁿ kiáⁿ-jî.&nbsp; Tsá ū chit-ê tù-chheh ê lâng bat kóng, Gâu koh bêng-lí ê pē-bú, ū chi̍t-hāng kà-sī gín-á tē-it hó ê hoat-tō͘, chiū-sī gín-á kiâⁿ hó-sū, Toàn m̄-thang ēng chîⁿ lâi siúⁿ i, m̄-nā án-ni.&nbsp; iā m̄-thang ēng thn̂g-á hō͘ i: in-uī kiaⁿ-liáu i toā-hàn ê sî, chiâⁿ-choè chi̍t-ê pîn-toāⁿ tham-chia̍h ê lâng. To̍k-to̍k ēng thit-thô mi̍h siúⁿ i, tē-it ū lī-ek, chi̍t-hāng hō͘ i ê sim hoaⁿ-hí, chi̍t-hāng hō͘ i ê sèng-chêng tit-tio̍h kî-khoán, oē tha̍k-chheh(誤植cheh), chiū ēng ha̍h i só͘ tha̍k ê chheh lâi hō͘ i, chóng-sī uī-tô͘ ê chheh tē-it hó, koh tio̍h siông-siông chhoā gín-á khì phok-bu̍t-koán khoàⁿ-khoàⁿ chheh(誤植cheh), hō͘ i ê kiàn-sek ná toā.</p><br />
<p align="right">(Boē-oân)</p></div>
</body>
</html>