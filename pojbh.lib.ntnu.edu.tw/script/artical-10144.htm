<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<title>台灣白話字文獻館-白話字數位典藏-聖地訪問記(24)</title>
<meta http-equiv="Content-Type" content="text/html; charset=utf-8">
<meta name="Keywords" content="台灣,白話字,台語,閩南語.拼音,教會白話字,聖地訪問記(24),Sèng-toē Hóng-būn-kì (24),台灣教會公報,劉華義">
<meta name="description" content="聖地訪問記(24)
15)約旦河
1962.08.15  892期  p.10-12
劉華義
 
對耶利哥到約旦河一帶也是荒埔，無樹木，無花草的生凊的地，約有三舖路的闊。這片叫做猶太的曠野(">
<meta name="author" content="國立台灣師範大學台灣文化及語言文學研究所,劉華義">
<link href="../css/blog.css" rel="stylesheet" type="text/css">
<link href="../css/style_m.css" rel="stylesheet" type="text/css">
<script type="text/javascript" src="../js/cj/cj.js"></script>
<script type="text/javascript" src="../js/artical.js"></script>
<script language="JavaScript" type="text/JavaScript">
<!--
function MM_swapImgRestore() { //v3.0
  var i,x,a=document.MM_sr; for(i=0;a&&i<a.length&&(x=a[i])&&x.oSrc;i++) x.src=x.oSrc;
}

function MM_preloadImages() { //v3.0
  var d=document; if(d.images){ if(!d.MM_p) d.MM_p=new Array();
    var i,j=d.MM_p.length,a=MM_preloadImages.arguments; for(i=0; i<a.length; i++)
    if (a[i].indexOf("#")!=0){ d.MM_p[j]=new Image; d.MM_p[j++].src=a[i];}}
}

function MM_findObj(n, d) { //v4.01
  var p,i,x;  if(!d) d=document; if((p=n.indexOf("?"))>0&&parent.frames.length) {
    d=parent.frames[n.substring(p+1)].document; n=n.substring(0,p);}
  if(!(x=d[n])&&d.all) x=d.all[n]; for (i=0;!x&&i<d.forms.length;i++) x=d.forms[i][n];
  for(i=0;!x&&d.layers&&i<d.layers.length;i++) x=MM_findObj(n,d.layers[i].document);
  if(!x && d.getElementById) x=d.getElementById(n); return x;
}

function MM_swapImage() { //v3.0
  var i,j=0,x,a=MM_swapImage.arguments; document.MM_sr=new Array; for(i=0;i<(a.length-2);i+=3)
   if ((x=MM_findObj(a[i]))!=null){document.MM_sr[j++]=x; if(!x.oSrc) x.oSrc=x.src; x.src=a[i+2];}
}
//-->
</script>
</head>

<body bgcolor="#BFBFBF" leftmargin="0" topmargin="0" onLoad="MM_preloadImages('../images/nav_news_ov.gif','../images/nav_plant_ov.gif','../images/nav_about_ov.gif','../images/nav_collection_ov.gif','../images/nav_forum_ov.gif','../images/nav_sitemap_ov.gif')">
<table width="900" border="0" align="center" cellpadding="0" cellspacing="0">
  <tr>
    <td align="center" bgcolor="#FFFFFF"><table width="860" height="125" border="0" cellpadding="0" cellspacing="0" bgcolor="#D1E2D0">
        <tr>
          <td><a href="index.htm"><img src="../images/logo.gif" alt="首頁" width="335" height="70" border="0"></a></td>
          <td align="right" valign="bottom"> <table width="100%" border="0" cellspacing="0" cellpadding="0">
              <tr>
                <td align="right" valign="baseline">
                  <table border="0" cellspacing="0" cellpadding="0">
	              <tr>
	                <td align="right" class="gy12b f14">Languages</td>
	                <td><img src="../images/spacer.gif" width="5" height="5" border="0"></td>
	                <td align="right" class="gn12 f14"><a href="artical-10144.htm#">台文</a>｜<a href="artical-10144.htm#">中文</a>｜<a href="artical-10144.htm#">日本語</a>｜<a href="artical-10144.htm#">English</a></td>
	                <td><img src="../images/spacer.gif" width="20" border="0"></td>
	              	<td align="right" class="gy12b f14">字體</td>
	                <td><img src="../images/spacer.gif" width="5" border="0"></td>
	                <td>
	                  	                    	  	  	            	  	  	              <span class="gn12 f14"><a href="resp.php?act=setSize&amp;size=s">小</a></span>
	  	  	            	  	  	          	                    ｜	  	  	            	  	  	              <span class="gy12b f14">中</span>
	  	  	            	  	  	          	                    ｜	  	  	            	  	  	              <span class="gn12 f14"><a href="resp.php?act=setSize&amp;size=l">大</a></span>
	  	  	            	  	  	          	                </td>
	                <td><img src="../images/spacer.gif" width="20" border="0"></td>
	              </tr>
	            </table>
	            <div style="font-size:0px; height:20px"></div>
                </td>
              </tr>
              <!--
              <tr>
                <td><img src="../images/spacer.gif" width="5" height="25" border="0"></td>
              </tr>
              <tr>
                <td align="right">
                                  </td>
              </tr>
              -->
            </table></td>
        </tr>
        <tr>
          <td height="1" bgcolor="#9DAB9E"><img src="../images/spacer.gif" width="1" height="1" border="0"></td>
          <td bgcolor="#9DAB9E"><img src="../images/spacer.gif" width="1" height="1" border="0"></td>
        </tr>
      </table></td>
  </tr>
  <tr>
    <td height="80" align="center" bgcolor="#FFFFFF"><table border="0" cellspacing="0" cellpadding="0">
        <tr>
          <td><a href="resp.php?act=setSize&amp;size=m" onMouseOut="MM_swapImgRestore()" onMouseOver="MM_swapImage('news','','../images/nav_news_ov.gif',1)"><img src="../images/nav_news.gif" name="news" border="0"></a></td>
          <td width="50"><img src="../images/spacer.gif" width="50" height="5" border="0"></td>

          <td id="cjNavMenu2"><a href="project.htm" onMouseOut="MM_swapImgRestore()" onMouseOver="MM_swapImage('detail','','../images/nav_plant_ov.gif',1)"><img src="../images/nav_plant.gif" name="detail" border="0"></a></td>
          <td width="50"><img src="../images/spacer.gif" width="50" height="5" border="0"></td>

          <td id="cjNavMenu3"><a href="about-p0.htm" onMouseOut="MM_swapImgRestore()" onMouseOver="MM_swapImage('about','','../images/nav_about_ov.gif',1)"><img src="../images/nav_about.gif" name="about" border="0"></a></td>
          <td width="50"><img src="../images/spacer.gif" width="50" height="5" border="0"></td>

          <td><a href="artical-default.htm" onMouseOut="MM_swapImgRestore()" onMouseOver="MM_swapImage('coffin','','../images/nav_collection_ov.gif',1)"><img src="../images/nav_collection.gif" name="coffin" border="0"></a></td>
          <td width="50"><img src="../images/spacer.gif" width="50" height="5" border="0"></td>

          <td><a href="forum-p0.htm" onMouseOut="MM_swapImgRestore()" onMouseOver="MM_swapImage('forum','','../images/nav_forum_ov.gif',1)"><img src="../images/nav_forum.gif" name="forum" border="0"></a></td>
          <td width="50"><img src="../images/spacer.gif" width="50" height="5" border="0"></td>

          <td><a href="blog.html" onMouseOut="MM_swapImgRestore()" onMouseOver="MM_swapImage('blog','','../images/menu/nav_blog_on.gif',1)"><img src="../images/menu/nav_blog.gif" name="blog" border="0"></a></td>
          <td width="50"><img src="../images/spacer.gif" width="50" height="5" border="0"></td>

          <td><a href="sitemap.htm" onMouseOut="MM_swapImgRestore()" onMouseOver="MM_swapImage('sitemap','','../images/nav_sitemap_ov.gif',1)"><img src="../images/nav_sitemap.gif" name="sitemap" border="0"></a></td>
        </tr>
    </table></td>
  </tr>
</table>
<table width="900" border="0" align="center" cellpadding="0" cellspacing="0">
  <tr>
    <td align="center" bgcolor="#FFFFFF"><img src="../images/key_04.jpg" border="0"></td>
  </tr>
  <tr>
    <td height="25" align="center" valign="bottom" bgcolor="#FFFFFF"> <table width="860" border="0" cellspacing="0" cellpadding="0">
        <tr>
          <td align="left"><span class="gy12"><a href="index.htm">首頁</a> / </span><span class="gy12"><a href="artical-default.htm">白話字數位典藏</a>
            / </span><span class="be12">聖地訪問記(24)</span></td>
        </tr>
      </table></td>
  </tr>
  <tr>
    <td align="center" bgcolor="#FFFFFF"><img src="../images/spacer.gif" width="5" height="25" border="0"></td>
  </tr>
  <tr>
    <td align="center" bgcolor="#FFFFFF"><table width="860" border="0" cellpadding="15" cellspacing="0" bgcolor="#CAE5EA">
        <tr>
          <td align="center"> <table width="99%" border="0" cellspacing="0" cellpadding="0">
              <tr>
                <td height="40" bgcolor="#CAE5EA" class="be15b"><table width="100%" border="0" cellspacing="0" cellpadding="0">
                    <tr>
                      <td class="be15b" align="left">聖地訪問記(24) </td>
                                          </tr>
                  </table></td>
              </tr>
              <tr>
                <td><img src="../images/spacer.gif" width="5" height="5" border="0"></td>
              </tr>
              <tr>
                <td><table width="100%" border="0" cellspacing="0" cellpadding="0">
                    <tr>
                      <td align="left"><table border="0" cellspacing="0" cellpadding="0">
                          <tr>
                            <td><table width="100%" border="0" cellspacing="0" cellpadding="0" style="text-align:left">
                                <tr>
                                  <td class="gy12">卷期：第892號</td>
                                  <td><img src="../images/spacer.gif" width="20" height="5" border="0"></td>
                                  <td class="gy12">本次：</td>
								  <td><img src="../images/spacer.gif" width="20" height="5" border="0"></td>
                                  <td class="gy12">日期：1962/8</td>
								  <td><img src="../images/spacer.gif" width="20" height="5" border="0"></td>
                                  <td class="gy12">刊名：台灣教會公報</td>
								  <td><img src="../images/spacer.gif" width="20" height="5" border="0"></td>
                                  <td class="gy12">頁數：10-12</td>
                                </tr>
                              </table></td>
                          </tr>
                          <tr>
                            <td class="gy12" align="left">篇名：聖地訪問記(24) [ Sèng-toē Hóng-būn-kì (24) ]</td>
                          </tr>
                          <tr>
                            <td class="gy12" align="left">作者：劉華義 Lâu Hoâ-gī</td>
                          </tr>
                      </table></td>
                      <td align="right"> <table width="100" border="0" cellpadding="0" cellspacing="0">
                          <tr>
                            <td height="30"><a href="artical-10144.htm#" onclick="window.print(); return false"><img src="../images/btn_print.gif" width="80" height="20" border="0"></a></td>
                          </tr>
                          <tr>
                            <td><a href="artical-10144.htm#" onclick="return false"><img src="../images/btn_fw.gif" width="80" height="20" border="0"></a></td>
                          </tr>
                        </table></td>
                    </tr>
                  </table></td>
              </tr>
            </table>
          </td>
        </tr>
      </table></td>
  </tr>
  <tr>
    <td align="center" bgcolor="#FFFFFF"><img src="../images/spacer.gif" width="5" height="15" border="0"></td>
  </tr>
  <tr>
  	<td align="center" bgcolor="#FFFFFF">
  	  <table width="860" border="0" cellpadding="0" cellspacing="0">
       <tr>
          <td height="30" valign="middle" class="be15"><table width="100%" height="30" border="0" cellpadding="2" cellspacing="0">
            <tr>
              <td bgcolor="#CAE5EA" align="center">
              	<!--
              	<a style="float:right; margin-right:12px;" id="Base"></a>
  	            <span style="position:absolute; width:50px" id="floater"><a href="#" onclick="cj.fn.showContent.show(''); return false;"><img src="../images/btn_word01.gif" width="20" height="20" hspace="0" vspace="5" border="0" align="absmiddle"></a><br /><a href="#" onclick="cj.fn.showContent.show('tailo'); return false"><img src="../images/btn_word02.gif" width="20" height="20" hspace="0" vspace="5" border="0" align="absmiddle"></a></span>
  	            -->
              	<table width="100%" border="0" cellpadding="0" cellspacing="0" bgcolor="#FFFFFF">
                <tr>
                  <td width="10">&nbsp;</td>
                  <td align="left">
                    顯示 : 
                    <a id="showContentBtn1" href="artical-10144.htm#" onmouseover="cj.fn.showContent.show(''); return false" class="sc-on">漢羅</a>
                    <a id="showContentBtn2" href="artical-10144.htm#" onmouseover="cj.fn.showContent.show('tailo'); return false" class="sc-off">全羅</a>
                    <a id="showContentBtn3" href="artical-10144.htm#" onmouseover="cj.fn.showContent.show('all'); return false" class="sc-off">並列</a>
                  </td>
                  <td align="right"><a href="artical-d0t0a249p1.htm"><img src="../images/btn_back.gif" width="75" height="20" border="0"></a></td>
                  <td width="10">&nbsp;</td>
                </tr>
              </table></td>
            </tr>
          </table></td>
        </tr>
      </table>
    </td>
  </tr>
  <tr>
    <td align="center" bgcolor="#FFFFFF"><img src="../images/spacer.gif" width="5" height="15" border="0"></td>
  </tr>
  <tr>
    <td align="center" bgcolor="#FFFFFF"><table width="825" border="0" cellspacing="0" cellpadding="0">
        <tr>
          <td valign="top" class="gy12" id="artical_content"><p>聖地訪問記(24)</p>
<p>15)約旦河</p>
<p>1962.08.15&nbsp; 892期&nbsp; p.10-12</p>
<p>劉華義</p>
<p>&nbsp;</p>
<p>對耶利哥到約旦河一帶也是荒埔，無樹木，無花草的生凊的地，約有三舖路的闊。這片叫做猶太的曠野(馬太3：3；路加3：2)。車一直向東爿走，只有看著摩押的平原，對北紲到南爿一直去，若親像閘屏徛佇頭前一樣。因為這个山脈徛佇死海的水平線頂有250至400英尺懸。所以視界攏予伊閘--著。佇這片荒埔的平原，所看會著的，只有赤黃色的山皮佮khâm-khâm khia̍t-khia̍t的山龍，感覺真險要。</p>
<p>阮的車停佇一間禮拜堂邊，就是為著記念行洗禮約翰的禮拜堂。拜堂毋是真大間，若是埕斗闊，閣整頓了不止美觀。佇這間禮拜堂的後面有約旦河咧流。照說明的人講，遮就是行洗禮約翰傳反悔的道理佮共人施洗的所在。真歡喜徛佇約旦河邊，來看著清靜流袂煞的河水。因為佇這个安靜的河裡，有隱藏濟濟歷史佮事件。時是乾燥期，所以河無真闊，看起來約有4，5丈nā-tiāⁿ，總是若佇雨期會到18丈闊。聽講若佇春天時，河水為著黑門山的雪融解，會漲滿盤過岸，若親像氾濫。</p>
<p>看著真濟的巡禮者佇這个河邊徘徊，慢慢行，注神咧看這項彼項，有時in的目睭看一所在，攏無nih，親像神--去，穩當是咧默想，祈禱。我跍佇河邊，將我的手注入水內來沐水，佇我的心內有一个歡喜的感覺，就是通過彼个涼冷的水，來實感我果然摸著約旦河水，有感慨無量，充滿快樂。看著幾若个敬虔的巡禮者跪佇河邊咧祈禱，閣將in的手搵水來搭頭額佮胸坎。我毋敢笑in的所做是迷信，猶過我袂會學in的款，總是我佇遮有嚴肅的心情。離河邊有阿拉伯人搭寮仔予人客通歇睏，佇遐毋若賣冷飲，亦咧賣記念品，其中有咧賣聖水(Holy Water)，就是將約旦河水入佇矸仔咧賣，細罐--的約4箍台幣(約20 oá)，亦有的入佇汽水矸仔，價數自然較貴，閣生理照看袂bái。毋知遮的人提這个水欲做甚物？若是做記念，咱袂通共伊批評甚物，總是若欲用做宗教儀式(做洗禮的水，看做比普通的水較有功效)，抑是做其他的路用，親像做醫治破病，予破病人抹，抑是啉來講，敢毋著檢討？照所聽，佇1948年英國的王子Uí-le̍k-sū欲受洗禮的時，也刁工派專機來舀約旦河水去用。</p>
<p>約旦河佇咱的聖經，舊約記百外擺，新約有15擺。伊的發源是佇海拔7千外尺懸的黑門山的三个水源。這三个泉水，連黑門山所溶的雪(黑門山頂的雪通年毋捌溶了)成做溪，對北直直流到死海。約旦河若對水源共伊掠直，是32舖，總是若順伊彎來彎去的河流來量，拄較臨有兩倍長。這條河的位置，差不多佇聖地的中央，對北走落南來隔斷東，西兩爿。閣這條河有流過兩个湖，就是Khîm湖佮Kek-nî-sat-le̍k湖。Khîm湖離水源約10舖的南爿，是3角形的汫水湖。這个湖的水面佮海面平懸，總是對遮起河流每6里就比海面低15丈的譜，一直低到死海。所以到第二的Kek-nî-sat-le̍k湖，雖罔只有離Khîm湖三舖半路，總是伊的水面已經低海面700尺啦，Kek-nî-sat-le̍k湖(路加5：1)，佇舊約的時叫做基尼烈海，若是佇新約也叫加利利海(馬太19：29)。提比哩亞海(約翰6：1)，是南北三舖半，闊兩舖，有出產37種的魚類，其中16種是只有佇遮所有的。魚類的出產不止豐富，有夠額通供給全國的需要。</p>
<p>對加利利海到死海約20舖，起頭的15舖遠的兩爿岸真懸，若親像徛壁一樣，水流佇彼中間，無有甚物利用價值，總是最後的五舖路是平原，會通灌溉田園。河床也有18丈闊，總是若氾濫的時會到三舖半。</p>
<p>佇這條河，我徛的附近有幾若項袂通袂記得的大事件，捌發生過：</p>
<p>&nbsp; 1. 曠野的聲。</p>
<p>數念祭司撒迦利亞的囝約翰，穿駱駝毛的衫，腰縖皮帶，踮猶太的曠野，近約旦河傳反悔的道理，紲共人施洗。通國的人出來就近伊(馬太3：6)，「是曠野的聲咧備辦主的路，干證主做上帝的羊羔(路加3：1-17；約翰1：19-42)。</p>
<p>&nbsp; 2. 主領受洗禮。</p>
<p>主耶穌雖是無罪，甘願徛佇罪人的位，對約翰來領受洗禮。約翰毋敢共伊施洗，因為主講是欲盡攏總的義，才容允伊。伊受洗的時，聖神降臨佇伊的頂面親像鴿仔，閣天裡的上帝親身出聲干證伊。對遮主受聖神chhoā到曠野，40日暝受魔鬼的試探(馬太3：13-17，4：1-11)。</p>
<p>&nbsp; 3. 以利亞佮以利沙。</p>
<p>先知以利亞上天的期到，學生以利沙一直追隨，毋願放離。以利沙對以利亞求祝福講，「將感動你的神予我雙份。」以利亞猶咧講的時，有火車，火馬來隔開in，以利亞就坐捲螺風上天。以利亞有將伊的外衫放落來，以利沙學伊的先生的樣，用衫拍約旦的水，水就分開予伊行過去(II列王2章)。</p>
<p>&nbsp; 4. 以色列人過約旦河。</p>
<p>摩西死了，約書亞接續做以色列百姓的領袖，伊佇約旦河對面的什亭，命令百姓佇三日久著聖潔家己，通備辦佇過河彼爿來守盤過節(約書亞3：5)。In的正月初十日，就是40年前佇埃及頭擺守盤過節的日。約書亞發令進軍，百姓徛佇氾濫的約旦河墘，看見扛約櫃的祭司向約旦河一直進去，in的跤一下lap著河水的時，約旦河的水流停起來，焦地出現，親像40年前，in爸公佇紅海所看著，所經驗著的神跡再現。扛約櫃的祭司徛踮佇河中，聽候到百姓攏總過河。百姓攏過了，約書亞予各支派出一人對祭司所徛的河中揀12粒石頭，扶上岸頂，疊做堆做過河的記念；來數念上帝的權能。百姓過河了，扛約櫃的祭司才上岸，當後面的祭司的跤離開水，踏上岸的時，約旦河水就照原閣開始流 (約書亞3，4章)。</p>
<p>遮的歷史已經過了，遐的主角已經過世，總是約旦河照原咧流，恬恬，無話無句，親像早前一樣，暝日無閬咧流......我的頭殼內，因為佇遮所捌發生過的遮的歷史，若準走馬燈緊緊咧踅。想到著有限的人，佇上帝悠久的歷史的舞台頂相接紲，起來粉飾，照上帝所指定的配役，佇所定著的時期的霎仔久的時間，留in的事蹟跤跡，就過去。總是不變的是上帝，伊到taⁿ猶過咧領導歷史。人類佇伊的面前欲算做甚物？....。一代過了又一代，歷史若流水直直流，也流無盡，佇上帝的面前。對久長的歷史來看，雖罔佇短促的時間，緊過去親像流水一樣的人的性命；猶過伊的思想，工作佮行為，欲大影響後代的濟濟的人類。事件過了啦 - 好抑是歹 - 上帝猶佇咧。約旦河照原咧流。檢采有新的事件會閣發生佇遮，猶過約旦河照原來的款，直直流，閣流無煞......徛佇約旦河邊有兩項的比較，明顯發生佇心中；就是切實感覺--著人類的微細，無力，軟弱，佮永遠的上帝的大權能，智慧，主權。微細閣有限的人，若會通將伊的性命一切所有的來合流佇無限閣疼痛的主宰的內面，生才有意義，死才有價值........。看這片的地，看咧流的河水，對心內一項閣一項，無整頓的觀感直直出來，到毋知離開......約旦河猶咧流。</p>
<p>&nbsp;</p>
<p>&nbsp; 這篇「聖地訪問記」自佇舊年4月號刊載佇本報，到taⁿ總共出24擺，15章，全篇3萬5千外字，通講是咱公報真罕得得著的長閣好的文章。自刊載以來，得著讀者真大的歡迎，無論國內抑是海外攏有聽著稱讚的聲。所以百週年記念叢書已經決定欲出版做一本冊，為著愛連鞭印做規本，所賰濟濟原稿已經欲交予叢書委員會。本報欲到遮截止，向望連鞭會出版做規本冊通利益大家就是。</p>
<p>編者謹啟。</p></td>
          <td width="20"><img src="../images/spacer.gif" width="20" height="5" border="0"></td>
          <td valign="top" align="right" class="gy12">
          	            </td>
        </tr>
      </table></td>
  </tr>
  <tr>
    <td align="center" bgcolor="#FFFFFF"><img src="../images/line_04.gif" width="830" height="30"></td>
  </tr>
  <tr>
    <td align="center" bgcolor="#FFFFFF">
      <span style="float:right"><a href="artical-10144.htm#"><img src="../images/btn_top.gif" width="50" height="20" border="0"></a></span>
      <span style="float:right"><a href="artical-d0t0a249p1.htm"><img src="../images/btn_back.gif" width="75" height="20" border="0"></a></span>
    </td>
  </tr>
</table>
<div style="display:none" id="artical_tailo" align="left"><span class="gy12"><p>Sèng-tē Hóng-būn-kì (24)</p>
<p>15) Iok-tàn-hô</p>
<p>1962.08.15&nbsp; 892 kî&nbsp; p.10-12</p>
<p>Lâu Hoâ-gī</p>
<p>&nbsp;</p>
<p>&nbsp; Tuì Iâ-lī-ko kàu Iok-tàn hô it-tài iā sī hong-po͘, bô chhiū-ba̍k, bô hoe-chháu ê chhiⁿ-chhìn ê toē, iok ū saⁿ phò͘-lō͘ ê khoah. Chit phiàn kiò-choè Iû-thài ê khòng-iá (Má-thài 3:3; Lō͘-ka 3:2). Chhia it-ti̍t hiòng tang-pêng cháu, chí-ū khoàⁿ-tio̍h Mô͘-ap ê pêng-goân, tuì pak soà kàu lâm-pêng it-ti̍t khì, ná chhin-chhiūⁿ cha̍h-pîn khiā tī thâu-chêng chi̍t-iūⁿ. In-uī chit ê soaⁿ-me̍h khiā tī Sí-hái ê chuí-pêng soàⁿ téng ū 250 chì 400 Eng-chhioh koân. Só͘-í sī-kài lóng hō͘ i cha̍h--tio̍h. Tī chit phiàn hong-po͘ ê pêng-goân, só͘ khoàⁿ oē tio̍h ê, chí-ū chhiah-n̂g-sek ê soaⁿ-phê kap khâm-khâm khia̍t-khia̍t ê soaⁿ-liông, kám-kak chin hiám-iàu.</p>
<p>&nbsp; Goán ê chhia thêng tī chi̍t keng lé-pài-tn̂g piⁿ, chiū-sī uī-tio̍h kì-liām Kiâⁿ Soé-lé Iok-hān ê lé-pài-tn̂g. Pài-tn̂g m̄-sī chin toā keng, nā-sī tiâⁿ-táu khoah, koh chéng-tùn liáu put-chí bí-koan. Tī chit keng lé-pài-tn̂g ê āu-bīn ū Iok-tàn hô teh lâu. Chiàu soat-bêng ê lâng kóng, chia chiū-sī Kiâⁿ Soé-lé Iok-hān thoân hoán-hoé ê tō-lí kap kā lâng si-sián ê só͘-chāi. Chin hoaⁿ-hí khiā tī Iok-tàn hô-piⁿ, lâi khoàⁿ-tio̍h chheng-chēng lâu boē soah ê hô-chuí. In-uī tī chit ê an-chēng ê hô-nih, ū ún-chông choē-choē le̍k-sú kap sū-kiāⁿ. Sî sī ta-sò kî, só͘-í hô bô chin khoah, khoàⁿ khí-lâi iok ū 4, 5 tn̄g nā-tiāⁿ, chóng-sī nā tī ú-kî oē kàu 18 tn̄g khoah. Thiaⁿ kóng nā tī chhun-thiⁿ sî, hô-chuí uī-tio̍h Hek-bûn soaⁿ ê seh iông-kái, oē tiòng-moá poâⁿ-kè hoāⁿ, ná chhin-chhiūⁿ hoàn-lām.</p>
<p>&nbsp; Khoàⁿ-tio̍h chin-choē ê sûn-lé-chiá tī chit ê hô-piⁿ pâi-hoê, bān-bān kiâⁿ, chù-sîn teh khoàⁿ chit hāng hit hāng, ū sî in ê ba̍k-chiu khoàⁿ chi̍t só͘-chāi, lóng bô nih, chhin-chhiūⁿ sîn--khì, ún-tàng sī teh be̍k-sióng, kî-tó. Goá khû tī hô-piⁿ, chiong goá ê chhiú tū-ji̍p chuí-lāi lâi bak-chuí, tī goá ê sim-lāi ū chi̍t ê hoaⁿ-hí ê kám-kak, chiū-sī thong-kè hit ê liâng-léng ê chuí, lâi si̍t-kám goá kó-jiân bong-tio̍h Iok-tàn hô-chuí, ū kám-khài bû-liōng, chhiong-moá khoài-lo̍k. Khoàⁿ-tio̍h kuí-nā ê kèng-khiân ê sûn-lé-chiá kuī tī hô-piⁿ teh kî-tó, koh chiong in ê chhiú ùn chuí lâi tah thâu-hia̍h kap heng-khám. Goá m̄-káⁿ chhiò in ê só͘ choè sī bê-sìn, iáu-kú goá boē-oē o̍h in ê khoán, chóng-sī goá tī chia ū giâm-siok ê sim-chêng. Lī hô-piⁿ ū A-lat-pek lâng tah liâu-á hō͘ lâng-kheh thang hioh-khùn, tī hia m̄-nā boē léng-ím, ia̍h teh boē kì-liām-phín, kî-tiong ū teh boē sèng-chuí (Holy Water), chiū-sī chiong Iok-tàn hô-chuí ji̍p tī kan-á teh boē, soè koàn--ê iok 4 kho͘ Tâi-pè (iok 20 oá), ia̍h ū ê ji̍p tī khì-chuí kan-á, kè-siàu chū-jiân khah kuì, koh seng-lí chiàu khoàⁿ boē bái. M̄-chai chiah ê lâng the̍h chit ê chuí beh choè sím-mi̍h? Nā-sī choè kì-liām, lán boē thang kā i phe-phêng sím-mi̍h, chóng-sī nā beh ēng choè chong-kàu gî-sek (choè soé-lé ê chuí, khoàⁿ choè pí phó͘-thong ê chuí khah ū kong-hāu), á-sī choè kî-thaⁿ ê lō͘-ēng, chhin-chhiūⁿ choè i-tī phoà-pīⁿ, hō͘ phoà-pīⁿ lâng boah, á-sī lim lâi kóng, kiám m̄-tio̍h kiám-thó? Chiàu só͘ thiaⁿ, tī 1948 nî Eng-kok ê ông-chú Uí-le̍k-sū beh siū soé-lé ê sî, iā tiâu-kang phài choan-ki lâi iúⁿ Iok-tàn hô-chuí khì ēng.</p>
<p>&nbsp; Iok-tàn hô tī lán ê Sèng-keng, Kū-iok kì pah goā pái, Sin-iok ū 15 pái. I ê hoat-goân sī tī hái-poa̍t 7 chheng goā chhioh koâiⁿ ê Hek-bûn soaⁿ ê saⁿ ê chuí-goân. Chit saⁿ ê choâⁿ-chuí, liân Hek-bûn soaⁿ só͘ iûⁿ ê seh (Hek-bûn soaⁿ-téng ê seh thong-nî m̄-bat iûⁿ liáu) chiâⁿ-choè khoe, tuì pak ti̍t-ti̍t lâu kàu sí-hái. Iok-tàn hô nā tuì chuí-goân kā i lia̍h-ti̍t, sī 32 phò͘, chóng-sī nā sūn i oan-lâi oan-khì ê hô-liû lâi niû, tú khah lím ū nn̄g pē tn̂g. Chit tiâu hô ê uī-tì, chha-put-to tī Sèng-toē ê tiong-ng, tuì pak cháu lo̍h lâm lâi keh-tn̄g tang, sai nn̄g pêng. Koh chit tiâu hô ū lâu kè nn̄g ê ô͘, chiū-sī Khîm-ô͘ kap Kek-nî-sat-le̍k ô͘. Khîm-ô͘ lī chuí-goân iok 10 phò͘ ê lâm-pêng, sī 3 kak-hêng ê chiáⁿ-chuí ô͘. Chit ê ô͘ ê chuí-bīn kap hái-bīn pîⁿ koâiⁿ, chóng-sī tuì chia khí hô-liû muí 6 lí chiū pí hái-bīn kē 15 tn̄g ê phó͘, it-ti̍t kē kàu Sí-hái. Só͘-í kàu tē jī ê Kek-nî-sat-le̍k ô͘, sui-bóng chí-ū lī Khîm-ô͘ saⁿ phò͘ poàⁿ lō͘, chóng-sī i ê chuí-bīn í-keng kē hái-bīn 700 chhioh lah, Kek-nî-sat-le̍k ô͘ (Lō͘-ka 5:1), tī Kū-iok ê sî kiò-choè Ki-nî-lia̍t hái, nā-sī tī Sin-iok iā kiò Ka-lī-lī hái (Má-thài 19:29). Thê-pí-lí-a hái (Iok-hān 6:1), sī lâm-pak saⁿ phò͘ poàⁿ, khoah nn̄g phò͘, ū chhut-sán 37 chióng ê hî-luī, kî-tiong 16 chióng sī chí-ū tī chia só͘ ū ê. Hî-luī ê chhut-sán put-chí hong-hù, ū kàu-gia̍h thang kiong-kip choân-kok ê su-iàu.</p>
<p>&nbsp; Tuì Ka-lī-lī hái kàu Sí-hái iok 20 phò͘, khí-thâu ê 15 phò͘ hn̄g ê nn̄g pêng hoāⁿ chin koâiⁿ, ná chhin-chhiūⁿ khiā piah chi̍t-iūⁿ, chuí lâu tī hit tiong-kan, bô ū sím-mi̍h lī-iōng kè-ta̍t, chóng-sī choè-āu ê gō͘ phò͘ lō͘ sī pêng-goân, oē-thang koàn-khài chhân-hn̂g. Hô-chhn̂g iā ū 18 tn̄g khoah, chóng-sī nā hoàn-lām ê sî oē kàu saⁿ phò͘ poàⁿ.</p>
<p>&nbsp; Tī chit tiâu hô, goá khiā ê hū-kūn ū kuí-nā hāng boē-thang boē kì-tit ê toā sū-kiāⁿ, bat hoat-seng kè:</p>
<p>&nbsp; 1. Khòng-iá ê siaⁿ.</p>
<p>&nbsp; Siàu-liām Chè-si Sat-ka-lī-a ê kiáⁿ Iok-hān, chhēng lo̍k-tô-mn̂g ê saⁿ, io hâ phê-toà, tiàm Iû-thài ê khòng-iá, kūn Iok-tàn hô thoân hoán-hoé ê tō-lí, soà kā lâng si-sián. Thong kok ê lâng chhut-lâi chiū-kūn i (Má-thài 3:6), "sī khòng-iá ê siaⁿ teh pī-pān Chú ê lō͘, kan-chèng Chú choè Siōng-tè ê Iûⁿ-ko (Lō͘-ka 3:1-17; Iok-hān 1:19-42).</p>
<p>&nbsp; 2. Chú niá-siū soé-lé.</p>
<p>&nbsp; Chú Iâ-so͘ sui sī bô choē, kam-goān khiā tī choē-jîn ê uī, tuì Iok-hān lâi niá-siū soé-lé. Iok-hān m̄-káⁿ kā I si-sián, in-uī Chú kóng sī beh chīn lóng-chóng ê gī, chiah iông-ún I. I siū soé ê sî, Sèng Sîn kàng-lîm tī I ê téng-bīn chhin-chhiūⁿ chíⁿ-á, koh thiⁿ-nih ê Siōng-tè chhin-sin chhut-siaⁿ kan-chèng I. Tuì chia Chú siū Sèng Sîn chhoā kàu khòng-iá, 40 ji̍t mî siū Mô͘-kuí ê chhì-thàm (Má-thài 3:13-17, 4:1-11).</p>
<p>&nbsp; 3. Í-lī-a kap Í-lī-sa.</p>
<p>&nbsp; Sian-ti Í-lī-a chiūⁿ thiⁿ ê kî kàu, ha̍k-seng Í-lī-sa it-ti̍t tui-suî, m̄-goān pàng-lī. Í-lī-sa tuì Í-lī-a kiû chiok-hok kóng, "Chiong kám-tōng lí ê Sîn hō͘ goá siang-hūn." Í-lī-a iáu teh kóng ê sî, ū hé-chhia, hé-bé lâi keh-khui in, Í-lī-a chiū chē kńg-lê-hong chiūⁿ thiⁿ. Í-lī-a ū chiong i ê goā-saⁿ pàng lo̍h-lâi, Í-lī-sa o̍h i ê sian-siⁿ ê iūⁿ, ēng saⁿ phah Iok-tàn ê chuí, chuí chiū hun-khui hō͘ i kiâⁿ kè-khì (II Lia̍t-ông 2 chiuⁿ).</p>
<p>&nbsp; 4. Í-sek-lia̍t lâng kè Iok-tàn hô.</p>
<p>&nbsp; Mô͘-se sí liáu, Iok-su-a chiap-soà choè Í-sek-lia̍t peh-sìⁿ ê léng-siù, i tī Iok-tàn hô tuì-bīn ê Si̍p-têng, bēng-lēng peh-sìⁿ tī saⁿ ji̍t kú tio̍h sèng-kiat ka-kī, thang pī-pān tī kè hô hit pêng lâi siú Poâⁿ-kè-choeh (Iok-su-a 3:5). In ê chiaⁿ ge̍h chhoe cha̍p ji̍t, chiū-sī 40 nî chêng tī Ai-ki̍p thâu pái siú Poâⁿ-kè-choeh ê ji̍t. Iok-su-a hoat-lēng chìn-kun, peh-sìⁿ khiā tī hoàn-lām ê Iok-tàn hô-kîⁿ, khoàⁿ-kìⁿ kng Iok-kuī ê chè-si hiòng Iok-tàn hô it-ti̍t chìn-khì, in ê kha chi̍t-ē lap tio̍h hô-chuí ê sî, Iok-tàn hô ê chuí-lâu thêng khí-lâi, ta-toē chhut-hiān, chhin-chhiūⁿ 40 nî chêng, in pē-kong tī Âng-hái só͘ khoàⁿ tio̍h, só͘ keng-giām tio̍h ê sîn-jiah chài-hiān. Kng Iok-kuī ê chè-si khiā tiām tī hô-tiong, thèng-hāu kàu peh-sìⁿ lóng-chóng kè hô. Peh-sìⁿ lóng kè liáu, Iok-su-a hō͘ kok chi-phài chhut chi̍t lâng tuì chè-si só͘ khiā ê hô-tiong kéng 12 lia̍p chio̍h-thâu, hû chiūⁿ hoāⁿ-téng, thia̍p choè tui choè kè hô ê kì-liām; lâi siàu-liām Siōng-tè ê koân-lêng. Peh-sìⁿ kè hô liáu, kng Iok-kuī ê chè-si chiah chiūⁿ hoāⁿ, tng āu-bīn ê chè-si ê kha lī-khui chuí, ta̍h chiūⁿ hoāⁿ ê sî, Iok-tàn hô-chuí chiū chiàu goân koh khai-sí lâu (Iok-su-a 3, 4 chiuⁿ).</p>
<p>&nbsp; Chiah ê le̍k-sú í-keng kè-liáu, hiah ê chú-kak í-keng kè-sì, chóng-sī Iok-tàn hô chiàu goân teh lâu, tiām-tiām, bô oē bô kù, chhin-chhiūⁿ chá-chêng chi̍t iūⁿ, mî-ji̍t bô làng teh lâu......Goá ê thâu-khak lāi, in-uī tī chia só͘ bat hoat-seng kè ê chiah ê le̍k-sú, ná chún cháu-bé-teng kín-kín teh se̍h. Siūⁿ kàu tio̍h iú-hān ê lâng, tī Siōng-tè iû-kiú ê le̍k-sú ê bú-tâi téng saⁿ chiap-soà, khí-lâi hún-sek (粉飾), chiàu Siōng-tè só͘ chí-tēng ê phoè-ia̍h (配役), tī só͘ tiāⁿ-tio̍h ê sî-kî ê tiap-á-kú ê sî-kan, lâu in ê sū-chek kha-jiah, chiū kè-khì. Chóng-sī put-piàn ê sī Siōng-tè, I kàu-taⁿ iáu-kú teh léng-tō le̍k-sú. Jîn-luī tī I ê bīn-chêng beh sǹg choè sím-mi̍h?.....Chi̍t tāi kè-liáu iū chi̍t tāi, le̍k-sú ná lâu-chuí ti̍t-ti̍t lâu, iā lâu bô chīn, tī Siōng-tè ê bīn-chêng. Tuì kú-tn̂g ê le̍k-sú lâi khoàⁿ, sui-bóng tī toán-chhiok ê sî-kan, kín kè-khì chhin-chhiūⁿ lâu-chuí chi̍t iūⁿ ê lâng ê sìⁿ-miā; iáu-kú i ê su-sióng, kang-chok kap hêng-uî, beh toā éng-hióng āu-tāi ê choē-choē ê jîn-luī. Sū-kiāⁿ kè liáu lah - hó á-sī pháiⁿ - Siōng-tè iáu tī-teh. Iok-tàn hô chiàu-goân teh lâu. Kiám-chhái ū sin ê sū-kiāⁿ oē koh hoat-seng tī chia, iáu-kú Iok-tàn hô chiàu goân-lâi ê khoán, ti̍t-ti̍t lâu, koh lâu bô soah......Khiā tī Iok-tàn hô-piⁿ ū nn̄g hāng ê pí-kàu, bêng-hián hoat-seng tī sim-tiong; chiū-sī chhiat-si̍t kám-kak--tio̍h jîn-luī ê bî-soè, bô la̍t, loán-jio̍k, kap éng-oán ê Siōng-tè ê toā koân-lêng, tì-huī, chú-koân. Bî-soè koh iú-hān ê lâng, nā oē-thang chiong i ê sìⁿ-miā it-chhè só͘ ū ê lâi ha̍p-lâu tī bû-hān koh thiàⁿ-thàng ê Chú-cháiⁿ ê lāi-bīn, siⁿ chiah ū ì-gī, sí chiah ū kè-ta̍t.........Khoàⁿ chit phiàn ê toē, khoàⁿ teh lâu ê hô-chuí, tuì sim-lāi chi̍t hāng koh chi̍t hāng, bô chéng-tùn ê koan-kám ti̍t-ti̍t chhut-lâi, kàu m̄-chai lī-khui......Iok-tàn hô iáu teh lâu.</p>
<p>&nbsp;</p>
<p>&nbsp; Chit phiⁿ "Sèng-toē Hóng-būn-kì" chū tī kū-nî 4 ge̍h hō khan chài tī pún Pò, kàu taⁿ chóng kiōng chhut 24 pái, 15 chiuⁿ, choân phiⁿ 3 bān 5 chheng goā jī, thang kóng sī lán Kong-pò chin hán-tit tit-tio̍h ê tn̂g koh hó ê bûn-chiuⁿ. Chū khan-chài í-lâi, tit-tio̍h tho̍k-chiá chin toā ê hoan-gêng, bô-lūn kok-lāi á-sī hái-goā lóng ū thiaⁿ-tio̍h chheng-chàn ê siaⁿ. Só͘-í Pah chiu-nî Kì-liām Chhông-su í-keng koat-tēng beh chhut-pán choè chi̍t pún chheh, uī-tio̍h ài liâm-piⁿ ìn choè kui pún, só͘ chhun choē-choē goân-kó í-keng beh kau hō͘ Chhông-su Uí-oân-hoē. Pún Pò beh kàu chia chia̍t-chí, ǹg-bāng liâm-piⁿ oē chhut-pán choè kui pún chheh thang lī-ek tāi-ke chiū-sī.</p>
<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Phian-chiá Kín-khé.</p></span></div>
<table width="900" border="0" align="center" cellpadding="0" cellspacing="0">
  <tr>
    <td align="center" bgcolor="#FFFFFF"><table width="870" border="0" cellpadding="0" cellspacing="0" bgcolor="#D1E2D0">
        <tr>
          <td align="right" valign="top">
          	<table border="0" cellspacing="0" cellpadding="0">
          	  <tr>
          	  	<td><a href="http://www.teldap.tw/index.php/" target="_blank"><img src="../images/logo_plan01.gif" vspace="10" border="0"></a></td>
                <td align="left" valign="middle"><a href="http://www.teldap.tw/index.php/" target="_blank"><span style="font:10px arial;color: #006175; text-decoration:none">數位典藏國家型科技計劃</span></a></td>
              </tr>
              <tr>
          	  	<td><a href="http://content.ndap.org.tw/index/" target="_blank"><img src="../images/logo_plan02.gif" vspace="10" border="0"></a></td>
                <td align="left" valign="middle"><a href="http://content.ndap.org.tw/index/" target="_blank"><span style="font:10px arial;color: #006175; text-decoration:none">拓展台灣數位典藏計畫</span></a></td>
              </tr>
            </table>
          </td>
          <td width="150" valign="top"><a href="http://creativecommons.org.tw/" target="_blank"><img src="../images/logo_creative.gif" width="100" height="30" vspace="10" border="0"></a></td>
          <td align="right" valign="bottom"> <table width="100%" border="0" cellspacing="0" cellpadding="0">
              <tr>
                <td><table width="100%" border="0" cellspacing="0" cellpadding="0">
                    <tr>
                      <td align="right" class="gn12"><table width="100%" border="0" cellspacing="0" cellpadding="0">
                          <tr>
                            <td align="right" class="gn12 f14">版權所有 國立台灣師範大學 台灣文化及語言文學研究所&copy;2008</td>
                          </tr>
                          <tr>
                            <td align="right" class="gn12 f14">10610 台北市和平東路一段162號│TEL 02-7734-5516│Fax 02-2358-2461</td>
                          </tr>
                          <tr>
                            <td><a href="mailto:khkp[@]ntnu.edu.tw"><img src="../images/btn_mail.gif" border="0"></a></td>
                          </td>
                        </table></td>
                      <td width="80"><a href="http://www.ntnu.edu.tw/TCLL/" target="_blank"><img src="../images/logo_s.gif" hspace="5" border="0"></a></td>
                    </tr>
                  </table></td>
              </tr>
              <tr>
                <td><img src="../images/spacer.gif" width="5" height="20" border="0"></td>
              </tr>
            </table>          </td>
        </tr>
      </table></td>
  </tr>
</table><table id="cjNavItem2" style="background:url(../images/menu_bg1.gif); position:absolute; top:-1000em;" border="0" cellpadding="0" cellspacing="0"><tr><td height="2" id="dropdown" ><img src="../images/menu_line01.gif" height="2" /></td></tr><tr><td height="20" id="dropdown" ><a href="project-1.htm">計劃簡介 </a></td></tr><tr><td height="2" id="dropdown" ><img src="../images/menu_line01.gif" height="2" /></td></tr><tr><td height="20" id="dropdown" ><a href="project-2.htm">典藏特色 </a></td></tr><tr><td height="2" id="dropdown" ><img src="../images/menu_line01.gif" height="2" /></td></tr><tr><td height="20" id="dropdown" ><a href="project-3.htm">執行架構 </a></td></tr><tr><td height="2" id="dropdown" ><img src="../images/menu_line01.gif" height="2" /></td></tr><tr><td height="20" id="dropdown" ><a href="project-4.htm">計畫典藏數位化流程</a></td></tr><tr><td height="2" id="dropdown" ><img src="../images/menu_line01.gif" height="2" /></td></tr><tr><td height="20" id="dropdown" ><a href="members.htm">成員介紹</a></td></tr></table><table id="cjNavItem3" style="background:url(../images/menu_bg1.gif); position:absolute; top:-1000em;" border="0" cellpadding="0" cellspacing="0"><tr><td height="2" id="dropdown" ><img src="../images/menu_line01.gif" width="100%" height="2" /></td></tr><tr><td height="20" id="dropdown" ><a href="about-2.htm">台灣白話字發展簡介</a></td></tr><tr><td height="2" id="dropdown" ><img src="../images/menu_line01.gif" width="100%" height="2" /></td></tr><tr><td height="20" id="dropdown" ><a href="about-3.htm">巴克禮牧師與《台灣教會公報》</a></td></tr><tr><td height="2" id="dropdown" ><img src="../images/menu_line01.gif" width="100%" height="2" /></td></tr><tr><td height="20" id="dropdown" ><a href="about-4.htm">廈門話字典-杜嘉德</a></td></tr><tr><td height="2" id="dropdown" ><img src="../images/menu_line01.gif" width="100%" height="2" /></td></tr><tr><td height="20" id="dropdown" ><a href="about-5.htm">白話字教學-打馬字</a></td></tr><tr><td height="2" id="dropdown" ><img src="../images/menu_line01.gif" width="100%" height="2" /></td></tr><tr><td height="20" id="dropdown" ><a href="about-6.htm">中國南方白話字發展</a></td></tr><tr><td height="2" id="dropdown" ><img src="../images/menu_line01.gif" width="100%" height="2" /></td></tr><tr><td height="20" id="dropdown" ><a href="about-7.htm">台灣基督教長老教會簡表</a></td></tr><tr><td height="2" id="dropdown" ><img src="../images/menu_line01.gif" width="100%" height="2" /></td></tr><tr><td height="20" id="dropdown" ><a href="about-8.htm">台灣基督教長老教會教會歷史委員會</a></td></tr><tr><td height="2" id="dropdown" ><img src="../images/menu_line01.gif" width="100%" height="2" /></td></tr><tr><td height="20" id="dropdown" ><a href="about-9.htm">《北部台灣基督長老教會教會ê歷史》</a></td></tr><tr><td height="2" id="dropdown" ><img src="../images/menu_line01.gif" width="100%" height="2" /></td></tr><tr><td height="20" id="dropdown" ><a href="about-10.htm">關於陳清忠</a></td></tr><tr><td height="2" id="dropdown" ><img src="../images/menu_line01.gif" width="100%" height="2" /></td></tr><tr><td height="20" id="dropdown" ><a href="about-12.htm">白話字文學：台灣文學的早春</a></td></tr></table>
</body>
</html>