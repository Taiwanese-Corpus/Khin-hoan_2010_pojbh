<!DOCTYPE HTML PUBLIC "-//W3C//DTD HTML 4.01 Transitional//EN">
<html xmlns="http://www.w3.org/1999/xhtml">
<head>
<title>台灣白話字文獻館-向望</title>
<meta http-equiv="Content-Type" content="text/html; charset=utf-8">
<meta name="Keywords" content="台灣,白話字,台語,閩南語.拼音,教會白話字,向望,ǹg-bāng,芥菜子">
<meta name="description" content="向望
     予咱通gông-ngia̍h佮奇怪的，就是聖保羅有論及這兩字「向望」的要緊。伊囥向望佇道德kong-léng 的內面，就是囥佇信，佮愛，同列。總是保羅先生有伊深深的理想佇teh。
">
<meta name="author" content="國立台灣師範大學台灣文化及語言文學研究所" />
<script language="JavaScript" type="text/JavaScript">
function src_close(){
	if(window.opener){
		window.opener.focus();
		window.close();
	}
}
</script>
<link href="../css/chi.css" rel="stylesheet" type="text/css">
</head>
<body leftmargin="0" topmargin="0" onload="window.focus()">
<center>
<table width="700" height="100%" border="0" cellpadding="0" cellspacing="0" bgcolor="#FFFFFF" class="outline_bk">
  <tr>
    <td bgcolor="#525252"> <table width="100%" height="35" border="0" cellpadding="8" cellspacing="0">
        <tr>
          <td width="4" bgcolor="#FFFFFF" class="be15">&nbsp;</td>
          <td width="100" bgcolor="#FFFFFF" class="be15"><strong>NO. 3</strong></td>
          <td class="we15b">芥菜子</td>
          <td width="25"><a href="#" onclick="src_close();"><img src="../images/btn_close.gif" border="0"></a></td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td>
      <table width="100%" border="0" cellspacing="0" cellpadding="0">
        <tr>
          <td width="30" align="left">
          	          	  <a href="src-2285.htm"><img src="../images/btn_l.gif" width="15" height="121" hspace="5" border="0"></a>
          	          </td>
          <td align="center"><a href="../album/artical/full/49f672f0b7c9d.jpg" target="src"><img src="../album/artical/49f672f0b7c9d.jpg" border="0"></a></td>
          <td width="30" align="right">
          	          	  <img src="../images/btn_r.gif" width="15" height="121" hspace="5" border="0" style="opacity:0.3; filter:alpha(opacity=30)">
          	          </td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td align="center" bgcolor="#000000"><img src="../images/spacer.gif" width="1" height="1"></td>
  </tr>
  <tr>
    <td bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td><table border="0" cellspacing="0" cellpadding="1">
              <tr>
                <td><table width="100%" border="0" cellspacing="0" cellpadding="0">
                    <tr>
                      <td class="gy12">日期：1926-7</td>
                      <td><img src="../images/spacer.gif" width="20" height="5" border="0"></td>
                      <td class="gy12">篇名：向望 ǹg-bāng</td>
                      <td><img src="../images/spacer.gif" width="20" height="5" border="0"></td>
                      <td class="gy12">芥菜子</td>
                    </tr>
                </table></td>
              </tr>
              <tr>
                <td class="gy12">作者：Chiong Ong5-iu5 章王由</td>
              </tr>
            </table></td>
          <td><img src="../images/spacer.gif" width="10" height="5"></td>
        </tr>
      </table></td>
  </tr>
  <tr>
    <td align="center" bgcolor="#FFFFFF"><img src="../images/spacer.gif" width="1" height="1"></td>
  </tr>
  <tr>
    <td align="left" bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td class="gy12" align="left">
          	<a href="#" onclick="cj.fn.showContent.show(''); return false;"><img src="../images/btn_word01.gif" width="20" height="20" hspace="0" vspace="5" border="0" align="absmiddle"></a>
            <a href="#" onclick="cj.fn.showContent.show('tailo'); return false"><img src="../images/btn_word02.gif" width="20" height="20" hspace="0" vspace="5" border="0" align="absmiddle"></a>
          </td>
          <td><img src="../images/spacer.gif" width="10" height="5"></td>
        </tr>
        <tr>
          <td><img src="../images/spacer.gif" width="10" height="5"></td>
          <td class="gy12" id="artical_content" align="left"><p style="text-align: center;">向望</p><br />
<p>&nbsp;&nbsp;&nbsp;&nbsp; 予咱通gông-ngia̍h佮奇怪的，就是聖保羅有論及這兩字「向望」的要緊。伊囥向望佇道德kong-léng 的內面，就是囥佇信，佮愛，同列。總是保羅先生有伊深深的理想佇teh。</p><br />
<p>&nbsp; &nbsp;&nbsp;今咱會看見伊所發見這兩字的效用。人若捌常常讀伊的批佮三思伊的道理就欲得著知。</p><br />
<p>我小可看著這兩字的形影nā-tiāⁿ，袂會tú-tú通及著保羅先生的理想因為是極深沉的道理。</p><br />
<p>咱通對反來看就會知這兩字的要緊。</p><br />
<p>&nbsp; &nbsp;&nbsp;嗚呼哀哉！人若失落攏總的向望的時淒慘到怎樣？我拍算就是到佇死的地步，所以通講我佮恁攏活佇向望的內面。咱已經知失落向望的時毋好，按呢向望是好，是道德，是創造tek進化。</p><br />
<p>若是人著代先鑑察伊的向望的對象是著的抑毋是，若是就通吞忍聽候。</p><br />
<p>伊所囥佇心內--的，若是著，雖然別人無看見也毋知，iáu-kú到佇路尾的確會實現來做人的利益，佮伊本身實在上的幸福；若是毋著--的，就變做對反的作用。</p><br />
<p>若會做別人的利益佮做分身實在上的幸福，按呢通講是道德，無是甚物？</p><br />
<p>&nbsp; &nbsp;&nbsp;今咱通揀向望第一真，第一善抑是媠閣聖的對象是佗一个，敢毋是上帝mah？實在著！無上媠的向望通斷言講是囥佇上帝。</p><br />
<p>&nbsp; &nbsp;&nbsp;向望囥佇上帝。咱知是穩當，是久長是袂敗壞的。古早的 gâu人，先生聖人，所經歷的毋kú in無拍算向望本身，就是已經行佇道德的內面。</p><br />
<p>予人通看較明的，就是以色列百姓攏有滿滿的向望囥佇上帝。</p><br />
<p>佇彼中間大衛王通做代表。佇詩篇的濟濟篇會看著伊的向望的對象，所以伊會堪稱做聖王。也以色列的百姓無失落in 的向望，雖然in真chia̍p-chia̍p受對敵的歹款待也有時受in管轄，總是in 的向望上帝無失落；所以可稱是上帝的百姓是伊的選民，也是有道德的國民。</p><br />
<p>保羅先生有發見這兩字是道德實在無錯！人類的向望若囥佇上帝，通講就是有達人生的目的。著想咱teh活是甚物意義？已經知上帝做萬物的源頭，所以萬物著向望伊來予in得著榮光。上帝捌予咱佇物質上萬物的中間做第一榮光。</p><br />
<p>&nbsp; &nbsp;&nbsp;今若向望伊的人伊欲予in得著成做神靈上第一有榮光--的，就是poaⁿ過攏總的天使，天兵佮凡若屬佇神國的物。照保羅先生講「受造的物kiâ頭teh向望上帝眾囝的顯明」。是人類做物質上萬物的頭，上帝做咱的頭。按呢萬物有teh向望咱閣降服佇上帝。所以人類應該著向望上帝拯救佮榮光來歡歡喜喜。因為上帝做萬福的源頭也是人類第一好向望的對象。</p><br />
<p>人類若予上帝拯救就會脫離敗壞的拘束。按呢敢毋是第一要緊，thài-thó人毋向望上帝ah！人的肖體佮靈魂著佇向望上帝的中間來活是公道，是合宜，是正理。</p><br />
<p>&nbsp;&nbsp;&nbsp; 袂捌囥向望佇上帝的人ah！佮向望的對重囥佇別位的人ah！「著反悔」。啥物人硬心無囥向望佇上帝的 ah！有災厄，因為上帝才是萬福氣的源頭，啥物人固執無囥向望佇上帝ah！有災厄。因為伊已經變做無道德的人lah！</p><br />
<p>聖保羅有閣講主耶穌做咱向望的地基，也論信有佮向望相關係；咱著閣斟酌來想看有影無？</p><br />
<p>參看羅馬5章；希伯來11章。</p></td>
          <td><img src="../images/spacer.gif" width="10" height="5"></td>
        </tr>
      </table>
    </td>
  </tr>
</table>
</center>
<div style="display:none" id="artical_tailo"><p align="center">ǹg-bāng</p><br />
<p>&nbsp;&nbsp; Hō͘ lán thang gông-ngia̍h kap kî-koài ê, chiū-sī Sèng Pó-lô ū lūn-ki̍p chit nn̄g-jī "ǹg-bāng" ê iàu-kín. I khǹg ǹg-bāng tī tō-tek kong-léng ê lāi-bīn, chiū-sī khǹg tī Sìn, kap ài, tâng-lia̍t. Chóng-sī Pó-lô sian-siⁿ ū i chhim-chhim ê lí-sióng tī-teh.</p><br />
<p>&nbsp; Taⁿ lán oē khoàⁿ-kìⁿ i só͘ hoat-kiàn chit nn̄g-jī ê hāu-iōng. Lâng nā bat siông-siông tha̍k i ê phoe kap sàm-su i ê tō-lí chiū beh tit-tio̍h chai.</p><br />
<p>&nbsp; Goá sió-khoá khoàⁿ tio̍h chit nn̄g-jī ê hêng-iáⁿ nā-tiāⁿ, boē-oē tú-tú thang ki̍p tio̍h Pó-lô sian-siⁿ ê lí-sióng in-uī sī ke̍k chhim-tîm ê tō-lí.</p><br />
<p>&nbsp; Lán thang tuì-péng lâi khoàⁿ chiū oē chai chit nn̄g-jī ê iàu-kín.</p><br />
<p>&nbsp; O͘-ho͘ ai-chài! Lâng nā sit-lo̍h lóng-chóng ê ǹg-bāng ê sî chhiⁿ-chhám kàu cháiⁿ-iūⁿ? Goá phah-sǹg chiū-sī kàu tī sí ê toē-pō͘, só͘-í thang kóng goá kap lín lóng oa̍h tī ǹg-bāng ê lāi-bīn.&nbsp; Lán í-keng chai sit-lo̍h ǹg-bāng ê sî m̄-hó, án-ni ǹg-bāng sī hó, sī tō-tek, sī chhòng-chō tek chìn-hoà.</p><br />
<p>&nbsp; Nā-sī lâng tio̍h tāi-seng kàm-chhat i ê ǹg-bāng ê Tuì-siōng (對象) sī tio̍h ê á m̄-sī, nā-sī chiū thang thun-lún thèng-hāu.</p><br />
<p>&nbsp; I só͘ khǹg tī sim-lāi--ê, nā-sī tio̍h, sui-jiân pa̍t-lâng bô khoàⁿ-kìⁿ iā m̄ chai, iáu-kú kàu tī lō͘-bé tek-khak oē si̍t-hiān lâi choè lâng ê lī-ek, kap i pún-sin si̍t-chāi-siōng ê hēng-hok; nā-sī m̄-tio̍h--ê, chiū pìⁿ-choè tuì-hoán ê chok-iōng.</p><br />
<p>&nbsp; Nā oē choè pa̍t-lâng ê lī-ek kap choè pún-sin si̍t-chāi-siōng ê hēng- hok, án-ni thang kóng sī tō-tek, bô sī sím-mi̍h?</p><br />
<p>&nbsp; Taⁿ lán thang kéng ǹg-bāng tē-it Chin (真), tē-it Siān (善) á-sī Suí koh Sèng ê tuì-siōng sī tó chi̍t-ê, Kiám m̄-sī Siōng-tè mah? Si̍t-chāi tio̍h! Bû-siōng-suí ê ǹg-bāng thang toàn-giân kóng sī khǹg tī Siōng-tè.</p><br />
<p>&nbsp; ǹg-bāng khǹg tī Siōng-tè. Lán chai sī ún-tàng, sī kú-tn̂g sī boē pai-hoāi ê. Kó͘-chá ê gâu lâng, sian-siⁿ Sèng-jîn, só͘ keng-le̍k ê m̄-kú in bô phah-sǹg ǹg-bāng pún-sin, chiū-sī í-keng kiâⁿ tī tō-tek ê lāi-bīn.</p><br />
<p>&nbsp; Hō͘ lâng thang khoàⁿ khah-bêng ê, chiū-sī Í-sek-lia̍t peh-sìⁿ lóng ū moá-moá ê ǹg-bāng khǹg tī Siōng-tè.</p><br />
<p>&nbsp; Tī hit tiong-kan Tāi-pit ông thang choè tāi-piáu. Tī Si-phian ê choē-choē phiⁿ oē khoàⁿ tio̍h i ê ǹg-bāng ê tuì-siōng, só͘-í i oē kham chheng choè Sèng-ông. iā Í-sek-lia̍t ê peh-sìⁿ bô sit-lo̍h in ê ǹg-bāng, sui-jiân in chin chia̍p-chia̍p siū tuì-te̍k ê phái khoán-thāi iā ū sî siū in koán-hat, chóng-sī in ê ǹg-bāng Siōng-tè bô sit-lo̍h; só͘-í khó chheng sī Siōng-tè ê peh-sìⁿ sī I ê soán-bîn, iā sī ū tō-tek ê kok-bîn.</p><br />
<p>&nbsp; Pó-lô sian-siⁿ ū hoat-kiàn chit nn̄g-jī sī tō-tek si̍t-chāi bô chhò! Jîn-luí ê ǹg-bāng nā khǹg tī siōng-tè, thang kóng chiū-sī ū ta̍t jîn-seng ê bo̍k-tek. Tio̍h siūⁿ lán teh oa̍h sī sím-mi̍h ì-gī? Í-keng chai Siōng-tè choè bān-mi̍h ê goân-thâu, só͘-í bān-mi̍h tio̍h ǹg-bāng i lâi hō͘ in tit-tio̍h êng-kng. Siōng-tè bat hō͘ lán tī bu̍t-chit-Siōng bān-mi̍h ê tiong-kan choè tē-it êng-kng.</p><br />
<p>&nbsp; Taⁿ nā ǹg-bāng I ê lâng I beh hō͘ in tit-tio̍h chiâⁿ choè Sîn-lêng-siōng tē-it ū êng-kng--ê, Chiū-sī poaⁿ-kè lóng-chóng ê Thiⁿ-sài, Thian-peng kap hoān-nā sio̍k tī Sîn-kok ê mi̍h. Chiàu Pó-lô sian-siⁿ kóng "Siū chō ê mi̍h kiâ-thâu teh ǹg-bāng Siōng-tè chèng-kiáⁿ ê hián-bêng". Sī jîn-luī choè bu̍t-chit-siōng bān-bu̍t ê thâu, Siōng-tè choè lán ê thâu. án-ni bān-mi̍h ū teh ǹg-bāng lán koh hâng-ho̍k tī Siōng-tè. Só͘-í jîn-luī eng-kai tio̍h ǹg-bāng Siōng-tè chín-kiù kap êng-kng lâi hoaⁿ-hoaⁿ hí-hí. In-uī Siōng-tè choè bān-hok ê goân-thâu iā sī jîn-luī tē-it hó ǹg-bāng ê tuì-siōng.</p><br />
<p>&nbsp; Jîn-luī nā hō͘ Siōng-tè chín-kiù chiū oē thoat-lī pāi-hoāi ê khu-sok. án-ni kiám m̄-sī tē-it iàu-kín, thài-thó lâng m̄ ǹg-bāng Siōng-tè ah! Lâng ê siáu-thé kap lêng-hûn tio̍h tī ǹg-bāng Siōng-tè ê tiong-kan lâi oa̍h sī kong-tō, sī ha̍p-gî, sī chèng-lí.</p><br />
<p>&nbsp; Bē-bat khǹg ǹg-bāng tī Siōng-tè ê lâng ah! Kap ǹg-bāng ê tuì-tiōng khǹg tī pa̍t-uī ê lâng-ah! "Tio̍h hoán-hoé". Sím-mi̍h lâng ngī-sim bô khǹg ǹg-bāng tī Siōng-tè ê ah! Ū chai-ē, in-uī Siōng-tè chiah sī bān hok-khì ê goân-thâu, Sím-mi̍h lâng kò͘-chip bô khǹg ǹg-bāng tī Siōng-tè ah! Ū chai-ē. In-uī i í-keng pìⁿ-choè bô tō-tek ê lâng lah!</p><br />
<p>&nbsp; Sèng Pó-lô ū koh kóng Chú Iâ-so͘ coè lán ǹg-bāng ê toē-ki, iā lūn sìn ū kap ǹg-bāng saⁿ koan-hē; lán tio̍h koh chim-chiok lâi siūⁿ khoàⁿ ū iáⁿ bô?</p><br />
<p>&nbsp; Chham-khoàⁿ Lô-má 5 chiuⁿ; Hi-pek-lâi 11 chiuⁿ.</p></div>
</body>
</html>