<!DOCTYPE HTML PUBLIC "-//W3C//DTD HTML 4.01 Transitional//EN">
<html xmlns="http://www.w3.org/1999/xhtml">
<head>
<title>台灣白話字文獻館-世界教化的使命</title>
<meta http-equiv="Content-Type" content="text/html; charset=utf-8">
<meta name="Keywords" content="台灣,白話字,台語,閩南語.拼音,教會白話字,世界教化的使命,Sè-kài kàu-hoà ê sú-bēng,芥菜子">
<meta name="description" content="世界教化的使命。
 若讀馬太二十八章最後的記事，就通看著復活的主佇加利利湖邊的一个小山頂，親身出現予伊的學生看，紲將世界教化的大命予--in。
耶穌傳命令的山，無tú-tú知是啥物山，kiám-c">
<meta name="author" content="國立台灣師範大學台灣文化及語言文學研究所" />
<script language="JavaScript" type="text/JavaScript">
function src_close(){
	if(window.opener){
		window.opener.focus();
		window.close();
	}
}
</script>
<link href="../css/chi.css" rel="stylesheet" type="text/css">
</head>
<body leftmargin="0" topmargin="0" onload="window.focus()">
<center>
<table width="700" height="100%" border="0" cellpadding="0" cellspacing="0" bgcolor="#FFFFFF" class="outline_bk">
  <tr>
    <td bgcolor="#525252"> <table width="100%" height="35" border="0" cellpadding="8" cellspacing="0">
        <tr>
          <td width="4" bgcolor="#FFFFFF" class="be15">&nbsp;</td>
          <td width="100" bgcolor="#FFFFFF" class="be15"><strong>NO. 1</strong></td>
          <td class="we15b">芥菜子</td>
          <td width="25"><a href="#" onclick="src_close();"><img src="../images/btn_close.gif" border="0"></a></td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td>
      <table width="100%" border="0" cellspacing="0" cellpadding="0">
        <tr>
          <td width="30" align="left">
          	          	  <img src="../images/btn_l.gif" width="15" height="121" hspace="5" border="0" style="opacity:0.3; filter:alpha(opacity=30))">
          	          </td>
          <td align="center"><a href="../album/artical/full/49f6ad284b5b3.jpg" target="src"><img src="../album/artical/49f6ad284b5b3.jpg" border="0"></a></td>
          <td width="30" align="right">
          	          	  <a href="src-2409.htm"><img src="../images/btn_r.gif" width="15" height="121" hspace="5" border="0"></a>
          	          </td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td align="center" bgcolor="#000000"><img src="../images/spacer.gif" width="1" height="1"></td>
  </tr>
  <tr>
    <td bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td><table border="0" cellspacing="0" cellpadding="1">
              <tr>
                <td><table width="100%" border="0" cellspacing="0" cellpadding="0">
                    <tr>
                      <td class="gy12">日期：1926-12</td>
                      <td><img src="../images/spacer.gif" width="20" height="5" border="0"></td>
                      <td class="gy12">篇名：世界教化的使命 Sè-kài kàu-hoà ê sú-bēng</td>
                      <td><img src="../images/spacer.gif" width="20" height="5" border="0"></td>
                      <td class="gy12">芥菜子</td>
                    </tr>
                </table></td>
              </tr>
              <tr>
                <td class="gy12">作者：Tân Chheng-tiong  陳清忠</td>
              </tr>
            </table></td>
          <td><img src="../images/spacer.gif" width="10" height="5"></td>
        </tr>
      </table></td>
  </tr>
  <tr>
    <td align="center" bgcolor="#FFFFFF"><img src="../images/spacer.gif" width="1" height="1"></td>
  </tr>
  <tr>
    <td align="left" bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td class="gy12" align="left">
          	<a href="#" onclick="cj.fn.showContent.show(''); return false;"><img src="../images/btn_word01.gif" width="20" height="20" hspace="0" vspace="5" border="0" align="absmiddle"></a>
            <a href="#" onclick="cj.fn.showContent.show('tailo'); return false"><img src="../images/btn_word02.gif" width="20" height="20" hspace="0" vspace="5" border="0" align="absmiddle"></a>
          </td>
          <td><img src="../images/spacer.gif" width="10" height="5"></td>
        </tr>
        <tr>
          <td><img src="../images/spacer.gif" width="10" height="5"></td>
          <td class="gy12" id="artical_content" align="left"><p align="center">世界教化的使命。</p><br />
<p>&nbsp;若讀馬太二十八章最後的記事，就通看著復活的主佇加利利湖邊的一个小山頂，親身出現予伊的學生看，紲將世界教化的大命予--in。</p><br />
<p>耶穌傳命令的山，無tú-tú知是啥物山，kiám-chhái是san-siōng說教的山；保羅佇哥林多前書第十五章六節所講「閣一擺出現予五百外的兄弟siâng-時看見」，無定著是siâng這个時。</p><br />
<p>抹大拉的馬利亞佮別的馬利亞佇墓前看見主的時，主講，「莫得驚，」去報我的兄弟，kah in去加利利，佇遐欲看見我。」kiám-chhái佇加利利，有比驢太較濟共鳴者佇teh 的因端。除去猶太以外十一个學生攏轉去佇遐見主。</p><br />
<p>有人講主的復活，毋是一般客觀的事實，是kan-ta小數，有靈眼的人才看會著，屬佇主觀的幻影 nā-tiāⁿ。總是的確毋是按呢，照保羅所講有五百外人siâng時看著。</p><br />
<p>看著彼款壯嚴的光景，甚至親像上到天堂，靈界佮物質界化做一个所感。十一个學生拜佇伊的跤下，－禮拜、淨聽、歡喜，chiam-hoé；心肝滇窒窒！佇彼个時陣主開伊的金喙發出大命講，「天頂地下的權已經攏總予我。所以恁著去招萬百姓來做學生，共伊行洗禮，予in歸佇爸、囝、聖神的名；見若我所有命令恁的，著教示in守；閣我日日佮恁佇teh，到世間的路尾」。</p><br />
<p>主在世的時，伊的傳道的區域 kan-ta是佇猶太國；總是主差伊的學生，命令--in講，－「毋通去異邦人的路，也毋通入撒馬利亞的街市，寧可去揣以色列家失落的羊」。</p><br />
<p>若是僥疑主的復活欲怎樣來說明世界傳道的起源ah！對彼tia̍p到今主毋捌取消伊的命令。</p><br />
<p>有人毋認主的復活，來說明世界傳道的動機講，－主死了後，學生因為有彼款信仰，信神是萬民的爸，閣再慢慢是兄弟；所以自然in就去遍天下傳福音。</p><br />
<p>這款的說明實在是無視當時的實情，來lām-sám拍算的。設使主若無復活，遮个失望，lo̍k-tám 的學生，世界傳道毋免講，就猶太國內的傳道，tō未必然會成功。</p><br />
<p>I、勝利的祕訣。</p><br />
<p>無學問的討魚人、作穡人，怎樣會得通成功佇世界傳道ah？有啥物祕訣，對啥物動力，in成做遐爾勇敢的鬥士？除去in 的信仰佮熱心，in無有帶啥物武器，來征服這个世間。</p><br />
<p>交通不便的當時，山的艱難，水的勞苦，異邦人毋免講，就本國的人tō欲迫害，欲看輕；尚且無旅費，in按怎樣會得通大成功，大勝利？！！</p><br />
<p>彼个祕訣？：－</p><br />
<p>(1)派遣主的權威。</p><br />
<p>&nbsp; &nbsp;&nbsp;In毋是孤單飄然出去，也毋是濟濟人參詳了的結果，來派遣。差in去的是靈界的王，掌天下大權的彌賽亞lah！親目看見伊榮光上的大救主，就是對爸領受自然界、靈界一切的權--的，親身任命--的，派遣--的，所以才有力lah！！所以in 的面前，無山也無海lah！In所到的所在無毋得著勝利，惡鬼無毋走出，破病無毋醫好。親像按呢上帝的國得著非常的勢力來開闊。</p><br />
<p>(2) 臨在的約束。</p><br />
<p>&nbsp; &nbsp;「到世間的末日我欲佮恁saⁿ-kap佇teh」。實在通驚的約束！In因為絕對信賴這个約束，所以對遐有生出奇怪的氣力。</p><br />
<p>活的主不時佮in佇teh！</p><br />
<p>無離開in！</p><br />
<p>時常交通！</p><br />
<p>聖神的chù-ak！</p><br />
<p>&nbsp; 「人若佇我，我若佇in，teh欲結濟濟的果子。」初代信者的成功，無毋是攏對這个信仰來--的。</p><br />
<p>II、基督徒抱負</p><br />
<p>&nbsp; &nbsp;&nbsp;衛斯理約翰講，世界是伊的教區。基督徒穩當有囥這款的抱負才著。In 的傳道，無分別內、外國，in受差遣，就按呢起身，照所要求到逐所在傳福音，想主的大命，看世間做一家，應該著將世間做舞台來奮戰 lah！所以毋通為著小小的教區來saⁿ-chíⁿ lah！</p><br />
<p>III、啥事傳道心會tun去？</p><br />
<p>近時歐美的基督徒的中間，有的主張外國傳道的無欠缺，講，－東洋諸國，對比較宗教學上看，有不止成物的宗教佇teh，尚且道德有teh實行，所以毋免傳基督教佇彼所在。實在東洋通講是宗教的本山，iáu-kú著欠用基督教！！</p><br />
<p>著傳復活，現在的耶穌。伊毋是教理，也毋是教訓，伊是現在teh活的力lah，的活命lah！這款的活命，儒教無，神道嘛無，佛教嘛是無。毋但東洋，西洋也是平平著傳報這个神秘。</p><br />
<p>傳道毋是欲傳報教派、教會、教理抑是儀式；kan-ta家己體驗這个活命，用伊的身軀，將這个力傳予別人而已！人若無解這个意義，就未得通傳道lah！雖罔得著幾若千人來領洗禮，iáu-kú袂講得是傳道，是擴張自派的勢力而已，製造信者nā-tiāⁿ。Ah，著放sak基督教來歸基督lah！！</p><br />
<p>擒活的主lah！！教勢 teh欲一變！！</p><br />
<p>英國某大說教家 teh講，－ 「社會災禍的根源是對佇宗教上的背信來--的，所以無除去彼个原因，袂會消滅彼个結果......所以轉去揣上帝！這是現代教會佮說教者的警告 lah！</p><br />
<p>代先轉去揣神，然後才回覆政治上的解放佮社會上的次序lah！！」</p><br />
<p>咱著隨時轉去揣活的神，復活的救主，通閣得著新的希望佮新的元氣，通閣實在進行世界傳道的大使命，才有合主的意。</p></td>
          <td><img src="../images/spacer.gif" width="10" height="5"></td>
        </tr>
      </table>
    </td>
  </tr>
</table>
</center>
<div style="display:none" id="artical_tailo"><p align="center">Sè-kài kàu-hoà ê sú-bēng.</p><br />
<p>&nbsp;&nbsp; Nā tha̍k Má-thài jī-cha̍p-poeh chiuⁿ choè-āu ê kì-sū, chiū thang khoàⁿ tio̍h koh-oa̍h ê Chú tī Ka-lī-lī ô͘-piⁿ ê chi̍t ê sió soaⁿ téng, chhin-sin chhut-hiān hō͘ I ê ha̍k-seng khoàⁿ, soà chiong sè-kài kàu-hoà ê toā-bēng hō͘--in.</p><br />
<p>&nbsp; Iâ-so͘ thoân bēng-lēng ê soaⁿ, bô tú-tú chai sī sím-mi̍h soaⁿ, kiám-chhái sī san-siōng soat-kàu ê soaⁿ; Pó-lô tī Ko-lîm-to chiân-su tē cha̍p-gō͘ chiuⁿ la̍k chat só͘ kóng "koh chi̍t-pái chhut-hiān hō͘ gō͘-pah goā ê hiaⁿ-tī siâng-sî khoàⁿ-kìⁿ", bô tiāⁿ-tio̍h sī siâng chi̍t ê sî.</p><br />
<p>&nbsp; Boa̍t-tāi-lia̍p ê Má-lí-á kap pa̍t ê Má-lí-a tī bō͘-chêng khoàⁿ-kìⁿ Chú ê sî, Chú kóng, "Bo̍h-tit kiaⁿ," khì pò goá ê hiaⁿ-tī, kah in khì Ka-lī-lī, tī-hia beh khoàⁿ-kìⁿ goá." Kiám-chhái tī Ka-lī-lī, ū pí lû-thài khah-choē kiōng-bêng-chiá (共鳴者) tī-teh ê in-toaⁿ. Tû-khí Iû-thài í-goā cha̍p-it ê ha̍k-seng lóng tńg-khì tī-hia kìⁿ Chú.</p><br />
<p>&nbsp; Ū lâng kóng Chú ê koh-oa̍h, m̄-sī it-poaⁿ khek-koan (客觀) ê sū-si̍t, sī kan-ta sió-sò͘, ū lêng-gán ê lâng chiah khoàⁿ oē tio̍h, sio̍k tī chú-koan (主觀) ê hoàn-éng (幻影) nā-tiāⁿ. Chóng-sī tek-khak m̄-sī án-ni, chiàu Pó-lô só͘ kóng ū gō͘-pah goā lâng siâng-sî khoàⁿ-tio̍h.</p><br />
<p>&nbsp; Khoàⁿ-tio̍h hit-khoán chòng-giâm ê kong-kéng, sīm-chì chhin-chhiūⁿ chiūⁿ kàu Thian-tông, lêng-kài kap bu̍t-chit-kài hoà-choè chi̍t ê só͘-kám. Cha̍p-it ê ha̍k-seng pài tī I ê kha-ē, －lé-pài, chēng thiaⁿ, hoaⁿ-hí, chiam-hoé; sim-koaⁿ tīⁿ that-that! Tī hit ê sî-chūn Chú khui I ê kim-chhuì hoat-chhut tāi-bēng kóng, "Thiⁿ-téng toē-ē ê koân í-keng lóng-chóng hō͘ goá. Só͘-í lín tio̍h khì chio bān peh-sìⁿ lâi choè ha̍k-seng, kā i kiâⁿ soé-lé, hō͘ in kui tī Pē, Kiáⁿ, Sèng Sîn ê miâ; kìⁿ-nā goá só͘ ū bēng-lēng lín ê, tio̍h kà-sī in siú; koh goá ji̍t-ji̍t kap lín tī teh, kàu sè-kan ê lō͘-bé".</p><br />
<p>&nbsp; Chú chāi-sè ê sî, I ê thoân-tō ê khu-he̍k kan-ta sī tī Iû-thài kok; chóng-sī Chú chhe i ê ha̍k-seng, bēng-lēng--in kóng, －"m̄-thang khì īⁿ-pang lâng ê lō͘, iā m̄-thang ji̍p Sat-má-lī-a ê koe-chhī, lēng-khó͘ khì chhē Í-sek-lia̍t ke sit-lo̍h ê iûⁿ".</p><br />
<p>&nbsp; Nā-sī giâu-gî Chú ê koh-oa̍h beh cháiⁿ-iūⁿ lâi soat-bêng sè-kài thoân-tō ê khí-goân ah! Tuì hit-tia̍p kàu taⁿ Chú m̄-bat chhú-siau I ê bēng-lēng.</p><br />
<p>&nbsp; Ū lâng m̄-jīn Chú ê koh-oa̍h, lâi soat-bêng sè-kài thoân-tō ê tōng-ki kóng,－Chú sí liáu-āu, ha̍k-seng in-uī ū hit-khoán sìn-gióng, sìn Sîn sī bān-bîn ê Pē, koh-chài bān-bān sī hiaⁿ-tī; só͘-í chū-jiân in chiū khì piàn thiⁿ-ē thoân hok-im.</p><br />
<p>&nbsp; Chit-khoán ê soat-bêng si̍t-chāi sī bû-sī tng-sî ê si̍t-chêng, lâi lām-sám phah-sǹg ê. Siat-sú Chú nā bô koh-oa̍h, chiah ê sit-bōng, lo̍k-tám ê ha̍k-seng, sè-kài thoân-tō m̄-bián kóng, chiū Iû-thài kok-lāi ê thoân-tō, tō bī-pit-jiân oē sêng-kong.</p><br />
<p>I. Sèng-lī ê pì-koat.</p><br />
<p>&nbsp; Bô ha̍k-būn ê thó-hî lâng, choh-sit lâng, cháiⁿ-iūⁿ oē tit-thang sêng-kong tī sè-kài thoân-tō ah? Ū sím-mi̍h pì-koat, tuì sím-mi̍h tōng-le̍k, in chiâⁿ-choè hiah-nih ióng-kám ê tò͘-sū? Tû-khí in ê sìn-gióng kap jia̍t-sim, in bô ū toà sím-mi̍h bú-khì, lâi cheng-ho̍k chit ê sè-kan.</p><br />
<p>&nbsp; Kau-thong put-piān ê tng-sî, soaⁿ ê kan-lân, chuí ê lô͘-khó, īⁿ-pang lâng m̄-bián kóng, chiū pún-kok ê lâng tō beh pek-hāi, beh khoàⁿ-khin; siōng-chhiáⁿ bô lú-huì, in án-cháiⁿ-iūⁿ oē tit-thang toā sêng-kong, toā sèng-lī?!!</p><br />
<p>&nbsp; Hit ê pì-koat?:－</p><br />
<p>(1) Phài-khián Chú ê koân-ui.</p><br />
<p>&nbsp; In m̄-sī ko͘-toaⁿ phiau-jiân chhut-khì, iā m̄-sī choē-choē lâng chham-siông liáu ê kiat-kó, lâi phài-khián. Chhe in khì ê sī lêng-kài ê ông, chiáng thiⁿ-ē toā-koân ê Bí-sài-a lah! Chhin-ba̍k khoàⁿ-kìⁿ i êng-kng-siōng ê toā Kiù-chú, chiū-sī tì Pē niá-siū chū-jiân kài, lêng-kài it-chhè ê koân--ê, chhin-sin jīm-bēng--ê, phài-khián--ê, só͘-í chiah ū la̍t lah!! Só͘-í in ê bīn-chêng, bô soaⁿ iā bô hái lah! In só͘ kàu ê só͘-chāi bô m̄ tit-tio̍h sèng-lī, ok-kuí bô m̄ cháu chhut, phoà-pīⁿ bô m̄ i-hó. Chhin-chhiūⁿ án-ni Siōng-tè ê kok tit-tio̍h hui-siông ê sè-le̍k lâi khui-khoah.</p><br />
<p>(2) Lîm-chāi ê iok-sok.</p><br />
<p>&nbsp; "Kàu sè-kan ê boa̍t-ji̍t goá beh kap lín saⁿ-kap tī-teh". Si̍t-chāi thang kiaⁿ ê iok-sok! In in-uī choa̍t-tuì sìn-nāi chit ê iok-sok, só͘-í tuì hia ū siⁿ-chhut kî-koài ê khuì-la̍t.</p><br />
<p>&nbsp; oa̍h ê Chú put-sî kap in tī-teh!</p><br />
<p>&nbsp; Bô lī-khui in!</p><br />
<p>&nbsp; Sî-siông kau-thong!</p><br />
<p>&nbsp;&nbsp;Sèng-Sîn ê chù-ak!</p><br />
<p>&nbsp; "Lâng nā tī goá, goá nā tī in, teh-beh kiat choē-choē ê ké-chí." Chho͘-tāi sìn-chiá ê sêng-kong, bô m̄-sī lóng tuì chit ê sìn-gióng lâi--ê.</p><br />
<p>II. Ki-tok-tô͘ phāu-hū （抱負）</p><br />
<p>&nbsp; Ui-su-lé Iok-hān kóng, sè-kài sī i ê kàu-khu. Ki-tok-tô͘ ún-tàng ū khǹg chit-khoán ê phāu-hū chiah tio̍h. In ê thoân-tō, bô hun-pia̍t lāi, goā-kok, in siū chhe-khián, chiū án-ni khí-sin, chiàu só͘ iau-kiû kàu ta̍k só͘-chāi thoân hok-im, siūⁿ Chú ê tāi-bēng, khoàⁿ sè-kan choè chi̍t-ke, eng-kai tio̍h chiong sè-kan choè bú-tâi lâi hùn-chiàn lah! Só͘-í m̄-thang uī-tio̍h sió-sió ê kàu-khu lâi saⁿ-chíⁿ lah!</p><br />
<p>III. Siáⁿ-sū thoân-tō sim oē tun-khì?</p><br />
<p>&nbsp; Kūn-sî Au-bi ê Ki-tok-tô͘ ê tiong-kan, ū ê chú-tiuⁿ Goā-kok thoân-tō ê bô khiàm-kheh, kóng,－Tang-iûⁿ chu-kok, tuì pí-kàu chong-kàu-ha̍k-siōng khoàⁿ, ū put-chí chiâⁿ mi̍h ê chong-kàu tī-teh, siōng-chhiáⁿ tō-tek ū teh si̍t-hêng, só͘-í m̄-bián thoân Ki-tok kàu tī hit só͘-chāi. Si̍t-chāi Tang-iûⁿ thang kóng sī chong-kàu ê pún-soaⁿ, iáu-kú tio̍h khiàm-ēng Ki-tok-kàu!!</p><br />
<p>&nbsp; Tio̍h thoân koh-oa̍h, hiān-chāi ê Iâ-so͘. I m̄-sī kàu-lí, iā m̄-sī kàu-hùn, I sī hiān-chāi teh oa̍h ê la̍t lah, ê oa̍h-miā lah! Chit-khoán ê oa̍h-miā, Jû-kàu bô, Sîn-tō mā bô, Hu̍t-kàu mā-sī bô. M̄-nā Tang-iûⁿ, Se-iûⁿ iā sī pîⁿ-pîⁿ tio̍h thoân-pò chit ê sîn-pì.</p><br />
<p>&nbsp; Thoân-tō m̄-sī beh thoân pò kàu-phài, kàu-hoē, kàu-lí á-sī gî-sek; kan-ta ka-kī thé-giām (體驗) chit ê oa̍h-miā, ēng i ê seng-khu, chiong chit ê la̍t thoân hō͘ pa̍t-lâng jî-í! Lâng nā bô kái chit ê ì-gī, chiū boē tit thang thoân-tō lah! Sui-bóng tit-tio̍h kuí-nā chheng lâng lâi niá soé-lé, iáu-kú boē kóng tit sī thoân-tō, sī khok-tiong chū-phài ê sè-le̍k jî-í, chè-chō sìn-chiá nā-tiāⁿ. Ah, tio̍h pàng-sak Ki-tok-kàu lâi kui Ki-tok lah!!</p><br />
<p>&nbsp; Khîⁿ oa̍h Chú lah!! Kàu-sè teh-beh it piàn!!</p><br />
<p>&nbsp; Eng-kok bó͘ toā soat-kàu ka teh kóng,－ "Siā-hoē chai-hō ê kun-goân sī tuì tī chong-kàu siōng ê poē-sìn (背信) lâi--ê, só͘-í bô tû-khì hit ê goân-in, boē-oē siau-bia̍t hit ê kiat-kó......Só͘-í tńg-khì chhē Siōng-tè! Che sī hiān-tāi kàu-hoē kap soat-kàu-chiá ê kéng-kò (警告) lah!</p><br />
<p>&nbsp; Tāi-seng tńg-khì chhē Sîn, jiân-āu chiah hoê-hok chèng-tī siōng ê kái-hòng kap siā-hoē-siōng ê chhù-sū lah!!"</p><br />
<p>&nbsp; Lán tio̍h suî-sî tńg-khì chhē oa̍h ê Sîn, koh-oa̍h ê Kiù-chú, thang koh tit-tio̍h sin ê hi-bōng kap sin ê goân-khì, thang koh si̍t-chāi chìn-hêng sè-kài thoân-tō ê toā sú-bēng, chiah ū ha̍h Chú ê ì-sù.</p></div>
</body>
</html>