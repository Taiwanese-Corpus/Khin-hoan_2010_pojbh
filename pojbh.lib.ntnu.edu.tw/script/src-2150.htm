<!DOCTYPE HTML PUBLIC "-//W3C//DTD HTML 4.01 Transitional//EN">
<html xmlns="http://www.w3.org/1999/xhtml">
<head>
<title>台灣白話字文獻館-聖誕歌(續接前號)</title>
<meta http-equiv="Content-Type" content="text/html; charset=utf-8">
<meta name="Keywords" content="台灣,白話字,台語,閩南語.拼音,教會白話字,聖誕歌(續接前號),SÈNG-TÀN-KOA (Soà-chiap chêng-hō),芥菜子">
<meta name="description" content="聖誕歌（續接前號）
　　Kian-līn入去了，就出力關門；門phiāng倚&ecirc;聲親像雷嘽，無論厝內所有&ecirc;物件，或是地下室酒場裡所ch&agrave;n-teh &ecirc;">
<meta name="author" content="國立台灣師範大學台灣文化及語言文學研究所" />
<script language="JavaScript" type="text/JavaScript">
function src_close(){
	if(window.opener){
		window.opener.focus();
		window.close();
	}
}
</script>
<link href="../css/chi.css" rel="stylesheet" type="text/css">
</head>
<body leftmargin="0" topmargin="0" onload="window.focus()">
<center>
<table width="700" height="100%" border="0" cellpadding="0" cellspacing="0" bgcolor="#FFFFFF" class="outline_bk">
  <tr>
    <td bgcolor="#525252"> <table width="100%" height="35" border="0" cellpadding="8" cellspacing="0">
        <tr>
          <td width="4" bgcolor="#FFFFFF" class="be15">&nbsp;</td>
          <td width="100" bgcolor="#FFFFFF" class="be15"><strong>NO. 3</strong></td>
          <td class="we15b">芥菜子</td>
          <td width="25"><a href="#" onclick="src_close();"><img src="../images/btn_close.gif" border="0"></a></td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td>
      <table width="100%" border="0" cellspacing="0" cellpadding="0">
        <tr>
          <td width="30" align="left">
          	          	  <a href="src-2149.htm"><img src="../images/btn_l.gif" width="15" height="121" hspace="5" border="0"></a>
          	          </td>
          <td align="center"><a href="../album/artical/full/49f55c657d7c3.jpg" target="src"><img src="../album/artical/49f55c657d7c3.jpg" border="0"></a></td>
          <td width="30" align="right">
          	          	  <a href="src-2151.htm"><img src="../images/btn_r.gif" width="15" height="121" hspace="5" border="0"></a>
          	          </td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td align="center" bgcolor="#000000"><img src="../images/spacer.gif" width="1" height="1"></td>
  </tr>
  <tr>
    <td bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td><table border="0" cellspacing="0" cellpadding="1">
              <tr>
                <td><table width="100%" border="0" cellspacing="0" cellpadding="0">
                    <tr>
                      <td class="gy12">日期：1925-10</td>
                      <td><img src="../images/spacer.gif" width="20" height="5" border="0"></td>
                      <td class="gy12">篇名：聖誕歌(續接前號) SÈNG-TÀN-KOA (Soà-chiap chêng-hō)</td>
                      <td><img src="../images/spacer.gif" width="20" height="5" border="0"></td>
                      <td class="gy12">芥菜子</td>
                    </tr>
                </table></td>
              </tr>
              <tr>
                <td class="gy12">作者：Tân Chheng-tiong  陳清忠</td>
              </tr>
            </table></td>
          <td><img src="../images/spacer.gif" width="10" height="5"></td>
        </tr>
      </table></td>
  </tr>
  <tr>
    <td align="center" bgcolor="#FFFFFF"><img src="../images/spacer.gif" width="1" height="1"></td>
  </tr>
  <tr>
    <td align="left" bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td class="gy12" align="left">
          	<a href="#" onclick="cj.fn.showContent.show(''); return false;"><img src="../images/btn_word01.gif" width="20" height="20" hspace="0" vspace="5" border="0" align="absmiddle"></a>
            <a href="#" onclick="cj.fn.showContent.show('tailo'); return false"><img src="../images/btn_word02.gif" width="20" height="20" hspace="0" vspace="5" border="0" align="absmiddle"></a>
          </td>
          <td><img src="../images/spacer.gif" width="10" height="5"></td>
        </tr>
        <tr>
          <td><img src="../images/spacer.gif" width="10" height="5"></td>
          <td class="gy12" id="artical_content" align="left"><p align="center"><strong>聖誕歌（</strong><strong>續接前</strong><strong>號）</strong><strong></strong></p><br />
<p>　　Kian-līn入去了，就出力關門；門phiāng倚&ecirc;聲親像雷嘽，無論厝內所有&ecirc;物件，或是地下室酒場裡所ch&agrave;n-teh &ecirc;水桶，to攏應奇怪&ecirc;聲。若是Kian-līn原來毋是會予怪聲來拍驚著&ecirc;人。門關了後，經過通巷，爬上樓頂，n&aacute;爬樓梯，n&aacute;修整蠟燭&ecirc;心。</p><br />
<p>　　雖b&oacute;ng四面暗so-so，Kian-līn攏無躊躇。暗，是伊所愛，因為毋免開錢來買蠟燭。總是Kian-līn猶未關彼个siāng重&ecirc;門，事先伊有去巡四界。看厝內有變款--無？因為伊拄&aacute;所看著&ecirc;面猶佇目睭前影來影去；無去巡袂安心。</p><br />
<p>　　人客廳、房間，以及ch&agrave;n物&ecirc;所在，攏無變款，桌腳無人匿teh，椅跤也無；火爐裡猶有淡薄火佇teh；湯匙、盤，攏無怎樣；煮糜&ecirc;鍋仔佇火爐頂。眠床下、櫥仔內，無人佇teh；吊佇壁裡，予風teh吹，看了怪怪&ecirc;睏衫，kā伊掀起來看，也無啥物各樣佇teh。舊&ecirc;鐵爐蓋、舊&ecirc;鞋、2跤魚籃、面桶架頂&ecirc;面桶，一雙火箸全然無變款。</p><br />
<p>　　十分安心，就關門，對內面用2重&ecirc;鎖來鎖；伊佇平時罕得按呢。親像按呢警戒了後，就褪領巾、穿睏衫，nng淺拖，戴睏帽；也想欲啉淡薄&aacute;m糜，就坐落佇火爐邊。</p><br />
<p>　　撐落椅、頭向天&ecirc;時，連鞭看著彼个踮佇厝內第一懸&ecirc;所在，現時無teh用&ecirc;鐘。伊看著&ecirc;時，忽然間彼个鐘家己振動，Kian-līn大驚一下，心內teh想奇怪&ecirc;時，彼个鐘續嘽出聲。聲這下嘽，厝內所有&ecirc;小鐘做一時lin-liang哮。</p><br />
<p>　　Siāng一時聽見佇地下室親像有人拖真重&ecirc;鐵鍊teh行佇酒桶頂lia̍k-lia̍k叫，l&ograve;ng-l&ograve;ng哮&ecirc;聲。後來彼个聲n&aacute; khah大，漸漸對樓梯起來，直直對門裡來。</p><br />
<p>　　隨時對門裡經過，連鞭到房間內，忽然毛利&ecirc;陰魂徛佇伊&ecirc;面前。拄欲入來&ecirc;時，欲失欲失&ecirc;蠟燭火，忽然大光，宛然親像蠟燭火teh講：「Ah！阮捌伊！毛利兄&ecirc;陰魂lah！ &ecirc;款式。</p><br />
<p>　　彼个面相拄拄kap毛利相同。毛利&ecirc;頭鬃尾，平生teh穿&ecirc;衫真狹&ecirc;褲，kap伊無合跤&ecirc;鞋。伊&ecirc;全身是thang光，所以Kian-līn會得thang看著伊&ecirc;外衫後面2粒&ecirc;紐仔。</p><br />
<p>　　Kian-lin捌聽人講毛利無長度（無慈悲，仁憫&ecirc;，人chiah按呢講）伊到taⁿ攏毋信，到這霎chiah想有理。</p><br />
<p>　　雖b&oacute;ng伊直直teh相毛利，知現在佇伊&ecirc;面前，心內猶久gī-gn&aacute;i。雖然伊看見毛利，生凊&ecirc;目睭來起加陰寒，koh再明明看著伊包佇頭殼kap喙下斗&ecirc;手巾&ecirc; 拗痕－猶久伊猶袂得thang信。</p><br />
<p>　　Kian-līn用伊平時講話&ecirc;款式問講：</p><br />
<p>「你來欲創啥&ecirc;？」</p><br />
<p>「大代誌lah！」－毛利，&ecirc;聲，果然是毛利&ecirc;聲。</p><br />
<p>「你啥人？」</p><br />
<p>「著問，看我khah早是啥人」</p><br />
<p>「若是按呢，khah早你是啥人？」</p><br />
<p>「在生我就是kap你相kap開行彼个毛利lah！」</p><br />
<p>「你會－你會坐椅袂？」</p><br />
<p>「會」</p><br />
<p>「坐看bāi。」</p><br />
<p>　　Kian-līn講按呢，是因為有僥疑，到底這款身軀thang光&ecirc;陰魂會坐椅&aacute;袂；koh再想伊若應講袂，就欲kā伊問怎樣袂，欲予伊費氣應&ecirc;因段。總是陰魂隨時坐椅，拄照伊本然活&ecirc;時坐teh &ecirc;款。</p><br />
<p>「你毋信--我？」</p><br />
<p>「毋信。」</p><br />
<p>「若是按呢你是僥疑&ecirc;五官，因為你&ecirc;五官實在有感著我&ecirc;實現。</p><br />
<p>「我毋知。」</p><br />
<p>「你怎樣僥疑你&ecirc; 感能（惑能）</p><br />
<p>　　「有小可事情來拍亂我&ecirc;感能lah！腹肚若淡薄無拄好，就連鞭影響感能。你ki&aacute;m-chh&aacute;i是一塊袂消化&ecirc;牛肉，&aacute;是牛奶餅，若毋是，就是一片sa̍h無熟&ecirc; 蕃薯來化身--&ecirc;！無管你是啥物，雖b&oacute;ng你講是對墓裡出來，我想你的確是屬佇肥肉性--&ecirc;（拍-歹胃&ecirc;代表物。Kian-līn毋信伊有看著鬼。伊是想所看見--&ecirc;是主觀的&ecirc;鬼，就是對佇食袂消化&ecirc;物，親像頂面所寫，－肥肉、無熟&ecirc;蕃薯，袂消化&ecirc;牛肉牛奶餅，等等，來拍歹胃，致到影響著頭腦續濫糝想伊有看見鬼。）</p><br />
<p>　　Kian-līn &ecirc;性質毋是真&agrave;i講笑，koh再佇這款時陣，伊的確袂顧得想講笑&ecirc;事。不過伊si想，若會講khah濟笑話，khah會消滅家己注意，thang予伊&ecirc;心肝khah 袂想驚若定。</p><br />
<p>　　陰魂佇厝內假若siuⁿ熱&ecirc;款式，就th&aacute;u伊縛佇頭殼彼條巾，忽然伊&ecirc;下骸落到胸坎；Kian-līn看一下神魂走到七里週去。</p><br />
<p>　　「救人ah！好心ah！啥事你按呢來苦楚我　按怎陰魂會得thang佇地面四界行？因何你欲來找我？」</p><br />
<p>　　彼个因端是按呢：－凡若人在生佇世間&ecirc;時伊&ecirc;精神著&agrave;i去同胞兄弟&ecirc;中間四界行，尚且著遠koh闊chiah會用得；設使在生伊&ecirc;精神若無按呢行，後受報應著去行幾若倍遠、幾若倍闊chiah會用得。我袂得thang照所&agrave;i攏kā你講，因為攏無時間，我攏袂會歇睏得，無論佇啥物所在，莫延遷時間得。在生我&ecirc;精神毋捌離開事務所－著詳細聽！－毋捌離開換錢&ecirc;所在。所以我&ecirc;前途著行&ecirc;路猶久真遠。</p><br />
<p>「你過身已經7年久這中間攏teh旅行是毋？你行真緊無？」</p><br />
<p>「我用風做翅，親像鳥飛&ecirc;款」</p><br />
<p>「按呢！拍算7年久敢行不止遠hohⁿ？」</p><br />
<p>　　「Ah！青暝&ecirc;人ah！青暝&ecirc;人ah！恁攏毋知為著這个世間有偌濟&ecirc;先人，君子佇幾若百年，幾若千&ecirc;中間，攏無歇睏teh拍拚做好事欲予世間得著福氣，雖罔b&oacute;ng按呢teh盡力，猶久beh號這款&ecirc;福氣發達，到完全是永遠&ecirc;事業，毋是一世人就會成。Koh恁攏毋知凡有基督徒&ecirc;精神&ecirc;人人，佇伊狹狹&ecirc;範圍內，為著人，為著世間來做好，猶久teh想in一生是siuⁿ短，佇一世人所做所行&ecirc;事袂得thang做世間&ecirc;效益。koh再若誤用一擺&ecirc;機會，不管你按怎想錯，to oh得補滇夠額。Ah！恁&ecirc;目睭攏無看去這款&ecirc;事。總是我本猶原是一个青暝人，我早前是親像這款&ecirc;人」</p><br />
<p>　　「總是，毛利，你早前是一个敏腕&ecirc;事務家lah」Kian-līn講按呢，暗靜teh 指家己。</p><br />
<p>　　毛利搓伊&ecirc;手，大聲講：「事務家！濫糝講！我&ecirc;事務是人道lah！萬民&ecirc;幸福是我&ecirc;事務lah！將商業上買賣&ecirc;事欲kap我比，是親像一滴&ecirc;水來比大洋&ecirc;水！</p><br />
<p>　　Kian-līn聽見毛利遐g&acirc;u議論，真大驚惶，身軀直直ti&ocirc;起來。</p><br />
<p>「著詳細聽我講！我無欲koh踮khah久lah！我&ecirc;時間差不多欲了！」</p><br />
<p>「好lah！總是毋thang予我艱苦，毋thang用彼款演說法直直來。拜託leh！</p><br />
<p>「我下昏thiau工來找你，是因為&agrave;i報你知，你猶有彼款&ecirc;機會kap ǹg望thang閃避我這款&ecirc;運命。」</p><br />
<p>「萬事你對我逐擺to真親切，大大kā你感謝。」</p><br />
<p>「Khah停有三个神欲來找你」</p><br />
<p>「你所講&ecirc; ǹg望機會是毋？若是按呢寧可m&agrave;i khah得。」</p><br />
<p>「你若無予這三个神來訪問，你的確袂得thang逃閃kap我相同&ecirc;運命lah！</p><br />
<p>　　明仔暗時鐘嘽一點&ecirc;時第一&ecirc;神會來找你，隔暗&ecirc; si&acirc;ng時刻第二&ecirc;神欲來，第三&ecirc;神，佇koh一暗十二點若嘽t&acirc;n了，隨時會出現。Taⁿ你著斟酌看，因為咱袂得thang koh相見；也毋是為著別人，攏是為著你，所以你著會記得咱兩人&ecirc;中間所經過&ecirc;事！」</p><br />
<p>　　毛利&ecirc;陰魂倒退行倚窗&aacute;，家己漸漸若khah開；所以毛利到窗&aacute;跤&ecirc;時，窗&aacute;大開。</p><br />
<p>　　Kian-līn關窗&aacute;了，就檢查毛利入--來彼个門。攏無一屑&aacute;各樣，拄拄照伊親手所關、所鎖&ecirc;款，mn̄g-lōng攏無徙位。Kian-līn想了不了解，teh欲發講。無意無思，總是喝講：無意---，後半續吞落去。</p><br />
<p>　　因為受著陰魂感應&ecirc;刺激，又koh日時做工真-th&aacute;m，koh再有小可看著地獄&ecirc;光景，也kap毛利講無心適&ecirc;話，時間也是晚，chiah-&ecirc;因端；Kian-līn真siān，目睭真澀、真愛睏。無褪衫就按呢si&agrave;ng落眠床，無久連鞭睏去。</p><br />
<p>（猶未了，後號欲koh續接。）</p></td>
          <td><img src="../images/spacer.gif" width="10" height="5"></td>
        </tr>
      </table>
    </td>
  </tr>
</table>
</center>
<div style="display:none" id="artical_tailo"><p align="center"><strong>S&Egrave;NG-T&Agrave;ⁿ-KOA (S&ograve;a-chiap ch&ecirc;ng-hō)</strong></p><br />
<p>&nbsp;&nbsp;&nbsp;&nbsp; Kian-līn ji̍p kh&igrave; li&aacute;u, chiū chhut-la̍t koaiⁿ mn̂g; mn̂g phiāng-&oacute;a &ecirc; siaⁿ chhin-chhiūⁿ l&ucirc;i t&acirc;n, b&ocirc; lūn chh&ugrave;-lāi s&oacute;͘ ū &ecirc; mi̍h-kiāⁿ, he̍k-sī tē-hā-sek chi&uacute;-ti&ucirc;ⁿ-nih s&oacute;͘ ch&agrave;n-teh &ecirc; ch&uacute;i-th&aacute;ng, to l&oacute;ng &igrave;n k&icirc;-k&ograve;ai &ecirc; siaⁿ. Nā-sī Kian-līn g&ocirc;an-l&acirc;i m̄-sī ōe hō͘ k&ograve;ai-siaⁿ l&acirc;i phah kiaⁿ tio̍h &ecirc; l&acirc;ng. Mn̂g koaiⁿ li&aacute;u-āu, keng-k&ograve;e thong-hāng, peh-chiūⁿ l&acirc;u-t&eacute;ng, n&aacute; peh l&acirc;u-thui, n&aacute; siu-ch&eacute;ng la̍h-chek &ecirc; sim.</p><br />
<p>&nbsp;&nbsp;&nbsp; Sui-b&oacute;ng s&igrave;-bīn &agrave;m so-so, Kian-līn l&oacute;ng b&ocirc; ti&ucirc;-t&ucirc;. &Agrave;m, sī i s&oacute;-&agrave;i, in-ūi m̄-bi&aacute;n khai ch&icirc;ⁿ l&acirc;i b&oacute;e la̍h-chek. Ch&oacute;ng-sī Kian-līn i&aacute;u-bē koaiⁿ hit &ecirc; siāng-tāng &ecirc; mn̂g, tāi-seng i ū kh&igrave; s&ucirc;n s&igrave;-k&ograve;e. kh&ograve;aⁿ chh&ugrave;-lāi ū pi&agrave;n-kh&oacute;an- -b&ocirc;? In-ūi i t&uacute;-&aacute; s&oacute;͘ kh&ograve;aⁿ-tio̍h &ecirc; bīn i&aacute;u tī ba̍k-chiu ch&ecirc;ng i&aacute;ⁿ-l&acirc;i i&aacute;ⁿ-kh&igrave;; b&ocirc; kh&igrave; s&ucirc;n bōe an-sim.</p><br />
<p>&nbsp;&nbsp;&nbsp; L&acirc;ng-kheh-thiaⁿ, p&acirc;ng-keng, &iacute;-ki̍p ch&agrave;n-mi̍h &ecirc; s&oacute;͘-chāi, l&oacute;ng b&ocirc; pi&agrave;n-kh&oacute;an. Toh-kha b&ocirc; l&acirc;ng bih-teh, &iacute;-kha iā b&ocirc;; h&eacute;-l&ocirc;͘-nih i&aacute;u ū tām-po̍h h&eacute; tī-teh; thng-s&icirc;, p&ocirc;aⁿ, l&oacute;ng b&ocirc; ch&aacute;iⁿ-iūⁿ; ch&uacute;-b&ecirc; &ecirc; e-&aacute; tī h&eacute;-l&ocirc;͘ t&eacute;ng. B&icirc;n-chhng-ē, t&ucirc;-&aacute;-lāi, b&ocirc; l&acirc;ng tī-teh; ti&agrave;u tī piah-nih, hō͘ hong teh chhe, kh&ograve;aⁿ li&aacute;u k&ograve;ai-k&ograve;ai &ecirc; kh&ugrave;n-saⁿ, kā i hian kh&iacute;-l&acirc;i kh&ograve;aⁿ, iā b&ocirc; s&iacute;m-mi̍h koh-iūⁿ tī-teh. Kū &ecirc; thih-l&ocirc;͘-k&ograve;a, kū &ecirc; &ocirc;e, nng-kha h&icirc;-n&acirc;, bīn-th&aacute;ng-k&egrave; t&eacute;ng &ecirc; bīn-th&aacute;ng, chi̍t-siang h&eacute;-tī ch&ocirc;an-ji&acirc;n b&ocirc; pi&agrave;n-kh&oacute;an.</p><br />
<p>&nbsp;&nbsp;&nbsp; Cha̍p-hun an-sim, chiū koaiⁿ mn̂g, t&ugrave;i lāi-bīn ēng nn̄g-t&ecirc;ng &ecirc; s&oacute; l&acirc;i-s&oacute;; i tī p&ecirc;ng-s&icirc; h&aacute;n-tit &aacute;n-ni. Chhin-chhiūⁿ &aacute;n-ni k&eacute;ng-k&agrave;i li&aacute;u-āu, chiū thǹg ni&aacute;-kun, chhēng kh&ugrave;n-saⁿ, nng chhi&aacute;n-thoa, t&igrave; kh&ugrave;n-bō͘; iā siūⁿ beh lim tām-po̍h &aacute;m-b&ecirc;, chiū chē-lo̍h tī h&eacute;-l&ocirc;͘-piⁿ.</p><br />
<p>&nbsp;&nbsp;&nbsp; The-lo̍h-&iacute;, th&acirc;u hi&ograve;ng thian &ecirc; s&icirc;, li&acirc;m-piⁿ kh&ograve;aⁿ-tio̍h hit &ecirc; ti&agrave;m tī chh&ugrave;-lāi tē-it-k&ocirc;an &ecirc; s&oacute;͘-chāi, hiān-s&icirc; b&ocirc; teh ēng &ecirc; cheng. I kh&ograve;aⁿ-tio̍h &ecirc; s&icirc;, hut-ji&acirc;n-kan hit &ecirc; cheng ka-kī t&iacute;n-tāng, Kian-līn tōa kiaⁿ chi̍t-ē, sim-lāi teh siūⁿ k&icirc;-k&ograve;ai &ecirc; s&icirc;, hit &ecirc; cheng s&ograve;a t&acirc;n chhut siaⁿ. Siaⁿ chit-ē t&acirc;n, chh&ugrave;-lāi s&oacute;͘ ū &ecirc; si&oacute;-cheng ch&ograve;e chi̍t-s&icirc; lin-liang-h&aacute;u.</p><br />
<p>&nbsp;&nbsp;&nbsp; Siāng chi̍t-s&icirc; thiaⁿ-k&igrave;ⁿ tī tē-hā-sek chhin-chhiūⁿ ū l&acirc;ng thoa chin-tāng &ecirc; thih-liān teh ki&acirc;ⁿ tī chi&uacute;-th&aacute;ng t&eacute;ng lia̍k-lia̍k-ki&ograve;, l&ograve;ng-l&ograve;ng-h&aacute;u &ecirc; siaⁿ. Āu-l&acirc;i hit &ecirc; siaⁿ n&aacute; khah tōa, chiām-chiām t&ugrave;i l&acirc;u-thui kh&iacute;-l&acirc;i, ti̍t-ti̍t t&ugrave;i mn̂g-nih l&acirc;i.</p><br />
<p>&nbsp;&nbsp;&nbsp; S&ucirc;i-s&icirc; t&ugrave;i mn̂g-nih keng-k&egrave;, li&acirc;m-piⁿ k&agrave;u p&acirc;ng-keng-lāi, hut-ji&acirc;n M&ocirc;͘-lī &ecirc; &icirc;m-h&ucirc;n khiā tī i &ecirc; bīn-ch&ecirc;ng. T&uacute; teh ji̍p l&acirc;i &ecirc; s&icirc;, beh-sit beh-sit &ecirc; la̍h-chek-h&eacute;, hut-ji&acirc;n tōa-kng, &oacute;an-ji&acirc;n chhin-chhiūⁿ la̍h-chek-h&eacute; teh k&oacute;ng, "Ah! G&oacute;an bat i! M&ocirc;͘-lī hiaⁿ &ecirc; im-h&ucirc;n lah! &Ecirc; kh&oacute;an-sit.</p><br />
<p>&nbsp;&nbsp;&nbsp; Hit &ecirc; bīn-si&ograve;ng t&uacute;-t&uacute; kap M&ocirc;͘-lī saⁿ-t&acirc;ng. M&ocirc;͘-lī &ecirc; th&acirc;u-chang-b&eacute;, p&ecirc;ng-seng teh chhēng &ecirc; saⁿ chin o̍eh &ecirc; kh&ograve;͘, kap i b&ocirc; ha̍p-kha &ecirc; &ocirc;e. I &ecirc; ch&ocirc;an-sin sī thang-kng; s&oacute;͘-&iacute; Kian-līn ōe tit-thang kh&ograve;aⁿ tio̍h i &ecirc; gōa-saⁿ āu-bīn nn̄g-lia̍p &ecirc; li&uacute;-&aacute;.</p><br />
<p>&nbsp;&nbsp;&nbsp; Kian-lin bat thiaⁿ l&acirc;ng k&oacute;ng M&ocirc;͘-lī b&ocirc; tn̂g-tō͘ (b&ocirc; ch&ucirc;-pi, j&icirc;n-b&iacute;n &ecirc;, l&acirc;ng chiah &aacute;n-ni k&oacute;ng) i k&agrave;u taⁿ l&oacute;ng m̄-s&igrave;n, k&agrave;u chit tia̍p chiah siūⁿ ū l&iacute;.</p><br />
<p>&nbsp;&nbsp;&nbsp; Sui-b&oacute;ng i tit--tit teh si&ograve;ng M&ocirc;͘-lī, chai hiān-chāi tī i &ecirc; bīn-ch&ecirc;ng, sim-l&acirc;i i&aacute;u-k&uacute; gī-ng&aacute;i. Sui-ji&acirc;n i kh&ograve;aⁿ-k&igrave;ⁿ M&ocirc;͘-lī, chhiⁿ-chh&igrave;n &ecirc; ba̍k-chiu l&acirc;i kh&iacute; ka-iam-k&ocirc;aⁿ, koh-ch&agrave;i b&ecirc;ng-b&ecirc;ng kh&ograve;aⁿ tio̍h i pau tī th&acirc;u-khak kap chh&ugrave;i-ē t&aacute;u &ecirc; chhi&uacute;-kun &ecirc; &aacute;u-h&ucirc;n－i&aacute;u-k&uacute; i i&aacute;u-bōe tit-thang s&igrave;n.</p><br />
<p>&nbsp;&nbsp;&nbsp; Kian-līn ēng i p&ecirc;ng-s&icirc; k&oacute;ng-ōe &ecirc; kh&oacute;an-sit mn̄g k&oacute;ng,</p><br />
<p>&nbsp;&nbsp;&nbsp; "L&iacute; l&acirc;i beh chh&ograve;ng si&aacute;ⁿ-&ecirc;?"</p><br />
<p>&nbsp;&nbsp;&nbsp; "Tōa tāi-ch&igrave; lah!"－M&ocirc;͘-lī, &ecirc; siaⁿ, k&oacute;-ji&acirc;n sī M&ocirc;͘ lī &ecirc; siaⁿ.</p><br />
<p>&nbsp;&nbsp;&nbsp; "L&iacute; si&aacute;ⁿ l&acirc;ng?"</p><br />
<p>&nbsp;&nbsp;&nbsp; "Tio̍h mn̄g, kh&ograve;aⁿ g&oacute;a khah-ch&aacute; sī si&aacute;ⁿ l&acirc;ng"</p><br />
<p>&nbsp;&nbsp;&nbsp; "Nā-sī &aacute;n-ni, khah-ch&aacute; l&iacute; sī si&aacute;ⁿ l&acirc;ng?"</p><br />
<p>&nbsp;&nbsp;&nbsp; "Chāi-siⁿ g&oacute;a chiū-sī kap l&iacute; saⁿ-kap khui-h&acirc;ng hit &ecirc; M&ocirc;͘-lī lah!"</p><br />
<p>&nbsp;&nbsp;&nbsp; "L&iacute; ōe－l&iacute; ōe chē &iacute; bōe?"</p><br />
<p>&nbsp;&nbsp;&nbsp; "Ōe"</p><br />
<p>&nbsp;&nbsp;&nbsp; "Che kh&ograve;aⁿ bāi."</p><br />
<p>&nbsp;&nbsp; &nbsp;Kian-līn k&oacute;ng &aacute;n-ni, sī in-ūi ū gi&acirc;u-g&icirc;, tauh-t&iacute; chit-kh&oacute;an sēng-khu thang-kng &ecirc; im-h&ucirc;n ōe chē &iacute; &aacute;-bōe; koh-ch&agrave;i siūⁿ i nā &igrave;n k&oacute;ng bōe, chiū beh kā i mn̄g ch&aacute;iⁿ-iūⁿ bōe, beh hō͘ i h&ugrave;i-kh&igrave;-&igrave;n &ecirc; in toaⁿ. Ch&oacute;ng-sī im-h&ucirc;n s&ucirc;i-s&icirc; chē-&iacute;, t&uacute; chi&agrave;u i p&uacute;n-ji&acirc;n o̍ah &ecirc; s&icirc; chē teh &ecirc; kh&oacute;an.</p><br />
<p>&nbsp;&nbsp;&nbsp; "L&iacute; m̄ s&igrave;n--g&oacute;a?"</p><br />
<p>&nbsp;&nbsp;&nbsp; "M̄-s&igrave;n."</p><br />
<p>&nbsp;&nbsp;&nbsp; "Nā-sī &aacute;n-ni lī sī gi&acirc;u-g&icirc; &ecirc; ng&oacute;͘-koan, in-ūi l&iacute; &ecirc; ng&oacute;͘-koan si̍t-chāi ū k&aacute;m-tio̍h g&oacute;a &ecirc; si̍t-hiān.</p><br />
<p>&nbsp;&nbsp;&nbsp; "G&oacute;a m̄-chai."</p><br />
<p>&nbsp;&nbsp;&nbsp; "L&iacute; ch&aacute;iⁿ-iūⁿ gi&acirc;u-g&icirc; l&iacute; &ecirc; k&aacute;m-l&ecirc;ng（惑能）</p><br />
<p>&nbsp;&nbsp;&nbsp; "Ū si&oacute;-kh&oacute;a sū-ch&ecirc;ng l&acirc;i phah-lōan g&oacute;a &ecirc; k&aacute;m-l&ecirc;ng lah! Pak-t&oacute;͘ nā tām-po̍h b&ocirc; t&uacute;-h&oacute;, chiū li&acirc;m-piⁿ &eacute;ng-hi&oacute;ng k&aacute;m-l&ecirc;ng. L&iacute; ki&aacute;m-chh&aacute;i sī chi̍t-t&egrave; bōe siau-h&ograve;a &ecirc; g&ucirc;-bah, &aacute;-sī g&ucirc;-lin-pi&aacute;ⁿ, nā m̄-sī, chiū-sī chi̍t-ph&igrave;ⁿ sa̍h b&ocirc; se̍k &ecirc; hoan-ch&ucirc; l&acirc;i h&ograve;a-sin--&ecirc;! B&ocirc; k&oacute;an-l&iacute; sī s&iacute;m-mi̍h, sui-b&oacute;ng l&iacute; k&oacute;ng sī t&ugrave;i bō͘-ni̍h chhut-l&acirc;i, g&oacute;a siūⁿ l&iacute; tek-khak sī sio̍k tī P&ucirc;i-bah s&egrave;ng--&ecirc; (Phah-ph&aacute;iⁿ ūi &ecirc; tāi-pi&aacute;u mi̍h. Kian-līn m̄-s&igrave;n i ū kh&ograve;aⁿ-tio̍h k&uacute;i. I sī siūⁿ s&oacute;͘ kh&ograve;aⁿ-k&igrave;ⁿ--&ecirc; sī ch&uacute;-koan-tek &ecirc; k&uacute;i, chiū-sī t&ugrave;i tī chia̍h bōe siau-h&ograve;a &ecirc; mi̍h, chhin-chhiūⁿ t&eacute;ng-bīn s&oacute;͘ si&aacute;,－ p&ucirc;i-bah, b&ocirc; se̍k &ecirc; hoan-ch&ucirc;, bōe siau-h&ograve;a &ecirc; g&ucirc;-ba̍h g&ucirc;-lin-pi&aacute;ⁿ, t&eacute;ng-t&eacute;ng, l&acirc;i phah-ph&aacute;iⁿ ūi, t&igrave;-k&agrave;u &eacute;ng-hi&oacute;ng tio̍h th&acirc;u-l&oacute; s&ograve;a lām-s&aacute;m siūⁿ i ū kh&ograve;aⁿ-k&igrave;ⁿ k&uacute;i.)</p><br />
<p>&nbsp;&nbsp;&nbsp; Kian-līn &ecirc; s&egrave;ng-chit m̄-sī chin-&agrave;i k&oacute;ng-chhi&ograve;, koh-ch&agrave;i tī chit-kh&oacute;an s&icirc;-chūn, i tek-khak bōe k&ograve;͘-tit siūⁿ k&oacute;ng-chhi&ograve; &ecirc; sū. Put-k&ograve; i sī siūⁿ, nā ōe k&oacute;ng khah chōe chhi&ograve;-ōe, khah ōe siau-bia̍t ka-kī ch&ugrave;-&igrave;, thang hō͘ i &ecirc; sim-koaⁿ khah bōe siūⁿ kiaⁿ nā-tiāⁿ.</p><br />
<p>&nbsp;&nbsp;&nbsp; Im-h&ucirc;n tī chh&ugrave;-lāi k&aacute;-n&aacute; siuⁿ-jo̍ah &ecirc; kh&oacute;an-sit, chiū th&aacute;u i pa̍k tī th&acirc;u-khak hit ti&acirc;u kun, hut-ji&acirc;n i &ecirc; ē-h&acirc;i l&agrave;u k&agrave;u heng-kh&aacute;m; Kian-līn kh&ograve;aⁿ chi̍t-ē s&icirc;n-h&ucirc;n ch&aacute;u k&agrave;u chhit-l&iacute;-chiu--kh&igrave;.</p><br />
<p>&nbsp;&nbsp;&nbsp; "Ki&ugrave; l&acirc;ng ah! H&oacute;-sim ah! Si&aacute;ⁿ-sū l&iacute; &aacute;n-ni l&acirc;i kh&oacute;͘-chh&oacute;͘ g&oacute;a &agrave;n-ch&oacute;aⁿ im-h&ucirc;n ōe tit-thang tī tōe-bīn s&igrave;-k&ograve;e-ki&acirc;ⁿ? In-h&ocirc; l&iacute; beh l&acirc;i chhē g&oacute;a?"</p><br />
<p>&nbsp;&nbsp;&nbsp; Hit &ecirc; in-toaⁿ sī &aacute;n-ni:－ Hōan-nā l&acirc;ng chāi-siⁿ tī s&egrave;-kan &ecirc; s&icirc; i &ecirc; cheng-s&icirc;n tio̍h &agrave;i kh&igrave; t&ocirc;ng-pau hiaⁿ-tī &ecirc; tiong-kan s&igrave;-k&ograve;e-ki&acirc;ⁿ, siōng-chhi&aacute;ⁿ tio̍h hn̄g koh-khoah chiah ōe ēng tit; siat-s&uacute; chāi-siⁿ i &ecirc; cheng-s&icirc;n nā b&ocirc; &aacute;n-ni ki&acirc;ⁿ, āu siū p&ograve;-&egrave;ng tio̍h kh&igrave; ki&acirc;ⁿ k&uacute;i-nā pē hn̄g, k&uacute;i-nā-pē khoah chiah ōe ēng-tit. G&oacute;a bōe tit thang chi&agrave;u s&oacute;͘ &agrave;i l&oacute;ng ka l&iacute; k&oacute;ng, in-ūi l&oacute;ng b&ocirc; s&icirc;-kan, g&oacute;a l&oacute;ng bōe-ōe hioh-kh&ugrave;n-tit, b&ocirc; lūn tī s&iacute;m-mi̍h s&oacute;͘-chāi, bō͘ i&acirc;n-chhi&acirc;n s&icirc;-kan-tit. Chāi-siⁿ g&oacute;a &ecirc; cheng-s&icirc;n m̄-bat lī-khui sū-bū-s&oacute;͘－Tio̍h si&ocirc;ng-s&egrave; thiaⁿ!－ m̄-bat lī-khui ōaⁿ-ch&icirc;ⁿ &ecirc; s&oacute;͘-chāi. S&oacute;͘-&iacute; g&oacute;a &ecirc; chi&acirc;n-t&ocirc;͘ tio̍h ki&acirc;ⁿ &ecirc; lō͘ i&aacute;u-k&uacute; chin-hn̄g.</p><br />
<p>&nbsp;&nbsp;&nbsp; "L&iacute; k&egrave;-sin &iacute;-keng 7 n&icirc;-k&uacute; Chit tiong-kan l&oacute;ng teh l&uacute;-h&ecirc;ng sī-m̄? L&iacute; ki&acirc;ⁿ chin k&iacute;n b&ocirc;?"</p><br />
<p>&nbsp;&nbsp;&nbsp; "G&oacute;a ēng hong ch&ograve;e-si̍t, chhin-chhiūⁿ chi&aacute;u pe &ecirc; kh&oacute;an"</p><br />
<p>&nbsp;&nbsp;&nbsp; "&Aacute;n-ni! Phah-sǹg 7 n&icirc; k&uacute; k&aacute;ⁿ ki&acirc;ⁿ put-ch&iacute; hn̄g hohⁿ?"</p><br />
<p>&nbsp;&nbsp;&nbsp; "Ah! Chhiⁿ-m&icirc; &ecirc; l&acirc;ng ah! chhiⁿ-m&icirc; &ecirc; l&acirc;ng ah! L&iacute;n l&oacute;ng m̄-chai ūi-tio̍h chit &ecirc; s&egrave;-kan ū lōa chōe &ecirc; sian-j&icirc;n, kun-ch&uacute; tī k&uacute;i-nā pah-n&icirc;, k&uacute;i-nā-chheng &ecirc; tiong-kan, l&oacute;ng b&ocirc; hioh-kh&ugrave;n teh phah-pi&agrave;ⁿ ch&ograve;e h&oacute;-sū beh hō͘ s&egrave;-kan tit-tio̍h hok-kh&igrave;, sui-b&oacute;ng &aacute;n-ni teh chīn-la̍t, i&aacute;u-k&uacute; beh hō chit-kh&oacute;an &ecirc; hok-kh&igrave; hoat-ta̍t, k&agrave;u &ocirc;an-ch&ocirc;an sī &eacute;ng-&oacute;an &ecirc; sū-gia̍p, m̄-sī chi̍t-s&igrave; l&acirc;ng chiū ōe chi&acirc;ⁿ. Koh l&iacute;n l&oacute;ng m̄-chai hōan ū Ki-tok-t&ocirc;͘ &ecirc; cheng-s&icirc;n &ecirc; l&acirc;ng l&acirc;ng, tī i o̍eh-o̍eh &ecirc; hōan-&ucirc;i-lāi, ūi-tio̍h l&acirc;ng, ūi-tio̍h s&egrave;-kan l&acirc;i ch&ograve;e-h&oacute;, i&aacute;u-k&uacute; teh siūⁿ in it-seng sī siuⁿ-t&eacute;, tī chi̍t-s&igrave; l&acirc;ng s&oacute;͘-ch&ograve;e s&oacute;͘ ki&acirc;ⁿ &ecirc; sū bōe tit thang ch&ograve;e s&egrave;-kan &ecirc; hāu-ek. Koh-ch&agrave;i nā gō͘-ēng chi̍t-p&aacute;i &ecirc; ki-hōe, put-kh&oacute;an-l&iacute; &agrave;n-ch&oacute;aⁿ siūⁿ-chh&ograve;, to oh-tit p&oacute;-tīⁿ k&agrave;u-gia̍h. Ah! L&iacute;n &ecirc; ba̍k-chiu l&oacute;ng b&ocirc; kh&ograve;aⁿ kh&igrave; chit-kh&oacute;an &ecirc; sū. Ch&oacute;ng-sī g&oacute;a p&uacute;n i&ucirc;-g&ocirc;an sī chi̍t &ecirc; chhiⁿ-m&icirc; l&acirc;ng, g&oacute;a ch&aacute;-ch&ecirc;ng sī chhin-chhiūⁿ chit-kh&oacute;an &ecirc; l&acirc;ng"</p><br />
<p>&nbsp;&nbsp;&nbsp; "Ch&oacute;ng-sī, M&ocirc;͘-lī, l&iacute; ch&aacute;-ch&ecirc;ng sī chi̍t &ecirc; b&iacute;n-&oacute;an &ecirc; sū-bū-ka lah" Kian-līn k&oacute;ng &aacute;n-ni, &agrave;m-chīⁿ teh ch&iacute; ka-kī.</p><br />
<p>&nbsp;&nbsp;&nbsp; M&ocirc;͘-lī so i &ecirc; chhi&uacute;, tōa siaⁿ k&oacute;ng, "Sū-bū-ka! Lām-s&aacute;m-k&oacute;ng! G&oacute;a &ecirc; sū-bū sī J&icirc;n-tō lah! Bān-b&icirc;n &ecirc; h&ecirc;ng-hok sī g&oacute;a &ecirc; sū-bū lah! Chiong siong-gia̍p siōng b&oacute;e-bōe &ecirc; sū beh kap g&oacute;a p&iacute;, sī chhin-chhiūⁿ chi̍t-tih &ecirc; ch&uacute;i l&acirc;i p&iacute; tōa-i&ucirc;ⁿ &ecirc; ch&uacute;i!</p><br />
<p>&nbsp;&nbsp;&nbsp; Kian-līn thiaⁿ-k&igrave;ⁿ M&ocirc;͘-lī hiah g&acirc;u gī-lūn, chin tōa kiaⁿ-hi&acirc;ⁿ, seng-khu tit-tit ti&ocirc; kh&iacute;-l&acirc;i.</p><br />
<p>&nbsp;&nbsp;&nbsp; "Tio̍h si&ocirc;ng-s&egrave; thiaⁿ g&oacute;a k&oacute;ng! G&oacute;a b&ocirc; beh koh ti&agrave;m khah k&uacute; lah! G&oacute;a &ecirc; s&icirc;-kan chha-put-to beh li&aacute;u!"</p><br />
<p>&nbsp;&nbsp;&nbsp; "H&oacute; lah! Ch&oacute;ng-sī m̄-thang hō͘ g&oacute;a kan-kh&oacute;͘, m̄-thang ēng hit-kh&oacute;an i&aacute;n-soat-hoat ti̍t-ti̍t l&acirc;i. P&agrave;i thok leh!</p><br />
<p>&nbsp;&nbsp;&nbsp; "G&oacute;a ē-hng thiau-kang l&acirc;i chhōe l&iacute;, sī in ūi &agrave;i p&ograve; l&iacute; chai, l&iacute; i&aacute;u ū hit-kh&oacute;an &ecirc; ki-hōe kap ǹg-bāng thang si&aacute;m-pī g&oacute;a chit-kh&oacute;an &ecirc; ūn-b&ecirc;ng."</p><br />
<p>&nbsp; &nbsp; "Bān-sū l&iacute; t&ugrave;i g&oacute;a ta̍k p&aacute;i to chin chhin-chhiat, tōa-tōa kā l&iacute;" k&aacute;m-siā.</p><br />
<p>&nbsp;&nbsp;&nbsp; "Khah-th&ecirc;ng ū 3 &ecirc; s&icirc;n beh l&acirc;i chhē-l&iacute;"</p><br />
<p>&nbsp;&nbsp;&nbsp; "L&iacute; s&oacute;͘ k&oacute;ng &ecirc; ǹg-bāng ki-hōe sī-m̄? Nā-sī &aacute;n-ni l&ecirc;ng-kh&oacute;͘ m&agrave;i khah tit."</p><br />
<p>&nbsp;&nbsp;&nbsp; "L&iacute; nā b&ocirc; hō͘ chit 3 &ecirc; s&icirc;n l&acirc;i h&oacute;ng-mn̄g, l&iacute; tek-khak bōe tit-thang t&ocirc;͘-si&aacute;m kap g&oacute;a saⁿ-t&acirc;ng &ecirc; ūn-bēng lah!</p><br />
<p>&nbsp;&nbsp;&nbsp; Bīn-n&aacute;-&agrave;m s&icirc;-cheng t&acirc;n chi̍t-ti&aacute;m &ecirc; s&icirc; tē-it &ecirc; s&icirc;n ōe l&acirc;i chhē-l&iacute;, k&egrave;-&agrave;m &ecirc; si&acirc;ng-s&icirc;-khek tē-jī &ecirc; s&icirc;n beh l&acirc;i, tē saⁿ &ecirc; s&icirc;n, tī koh chi̍t-&agrave;m cha̍p-jī ti&aacute;m nā t&acirc;n li&aacute;u, s&ucirc;i-s&icirc; ōe chhut-hiān. Taⁿ l&iacute; tio̍h chim-chiok kh&ograve;aⁿ, in-ūi l&aacute;n bōe tit-thang koh saⁿ-k&igrave;ⁿ; iā m̄-sī ūi-tio̍h pa̍t-l&acirc;ng, l&oacute;ng-sī ūi-tio̍h l&iacute;, s&oacute;͘-&iacute; l&iacute; tio̍h ōe k&igrave;-tit l&aacute;n nn̄g-l&acirc;ng &ecirc; tiong-kan s&oacute;͘ keng-k&egrave; &ecirc; sū!"</p><br />
<p>&nbsp;&nbsp; &nbsp;M&ocirc;͘-lī &ecirc; im-h&ucirc;n t&ograve;-th&egrave; ki&acirc;ⁿ &oacute;a thang-&aacute;, ka-kī chiām-chiām nā khah khui; s&oacute;͘-&iacute; M&ocirc;͘-lī k&agrave;u thang-&aacute; kha &ecirc; s&icirc;, thang-&aacute; tōa khui.</p><br />
<p>&nbsp;&nbsp; &nbsp;Kian-līn koaiⁿ thang-&aacute; li&aacute;u, chiū ki&aacute;m-cha M&ocirc;͘-lī ji̍p--l&acirc;i hit &ecirc; mn̂g. L&oacute;ng b&ocirc; chi̍t-sut-&aacute; koh-iūⁿ, t&uacute;-t&uacute; chi&agrave;u i chhin-chhi&uacute; s&oacute;͘ koaiⁿ, s&oacute;͘ s&oacute;͘ &ecirc; kh&oacute;an, mn̄g-lōng l&oacute;ng b&ocirc; s&oacute;a-ūi. Kian-līn siūⁿ li&aacute;u put-li&aacute;u-k&aacute;i, teh beh hoat k&oacute;ng. B&ocirc;-&igrave; b&ocirc; s&ugrave;, ch&oacute;ng-sī hoah k&oacute;ng, B&ocirc;-&igrave;---, āu-p&ograve;aⁿ s&ograve;a thun lo̍h kh&igrave;.</p><br />
<p>&nbsp;&nbsp;&nbsp; In-ūi siū-tio̍h im-h&ucirc;n k&aacute;m-&egrave;ng &ecirc; chh&igrave;-kek, iū-koh ji̍t-s&icirc; ch&ograve;e kang chin-th&aacute;m, koh-ch&agrave;i ū si&oacute;-kh&oacute;a kh&ograve;aⁿ-tio̍h Tē-ge̍k &ecirc; kong-k&eacute;ng, iā kap M&ocirc;͘-lī k&oacute;ng b&ocirc; sim-sek &ecirc; ōe, s&icirc;-kan iā sī &ograve;aⁿ, chiah &ecirc; in-toaⁿ; Kian-līn chin siān, ba̍k-chiu chin-siap, chin &agrave;i-kh&ugrave;n. B&ocirc; thǹg saⁿ chiū &aacute;n-ni si&agrave;ng lo̍h b&icirc;n-chhn̂g, b&ocirc; k&uacute; li&acirc;m-piⁿ kh&ugrave;n-kh&igrave;.</p><br />
<p align="center">(I&aacute;u-bē li&aacute;u, āu-hō͘ beh koh s&ograve;a-chiap.)</p></div>
</body>
</html>