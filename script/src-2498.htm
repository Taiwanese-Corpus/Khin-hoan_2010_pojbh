<!DOCTYPE HTML PUBLIC "-//W3C//DTD HTML 4.01 Transitional//EN">
<html xmlns="http://www.w3.org/1999/xhtml">
<head>
<title>台灣白話字文獻館-兒童欄上帝的guâ</title>
<meta http-equiv="Content-Type" content="text/html; charset=utf-8">
<meta name="Keywords" content="台灣,白話字,台語,閩南語.拼音,教會白話字,兒童欄上帝的guâ,兒童欄 Siōng-tè ê gâu,芥菜子">
<meta name="description" content="兒童欄
上帝的 gâu。
 (雪峰逸嵐)
通疼的囡仔兄、囡仔姊。我佇舊年11月第 10號，有佮恁講一項事，恁會記得袂？若袂記得，著hian第 10號的 「芥菜子」就連鞭會想著，就是智識的源頭，我">
<meta name="author" content="國立台灣師範大學台灣文化及語言文學研究所" />
<script language="JavaScript" type="text/JavaScript">
function src_close(){
	if(window.opener){
		window.opener.focus();
		window.close();
	}
}
</script>
<link href="../css/chi.css" rel="stylesheet" type="text/css">
</head>
<body leftmargin="0" topmargin="0" onload="window.focus()">
<center>
<table width="700" height="100%" border="0" cellpadding="0" cellspacing="0" bgcolor="#FFFFFF" class="outline_bk">
  <tr>
    <td bgcolor="#525252"> <table width="100%" height="35" border="0" cellpadding="8" cellspacing="0">
        <tr>
          <td width="4" bgcolor="#FFFFFF" class="be15">&nbsp;</td>
          <td width="100" bgcolor="#FFFFFF" class="be15"><strong>NO. 3</strong></td>
          <td class="we15b">芥菜子</td>
          <td width="25"><a href="#" onclick="src_close();"><img src="../images/btn_close.gif" border="0"></a></td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td>
      <table width="100%" border="0" cellspacing="0" cellpadding="0">
        <tr>
          <td width="30" align="left">
          	          	  <a href="src-2497.htm"><img src="../images/btn_l.gif" width="15" height="121" hspace="5" border="0"></a>
          	          </td>
          <td align="center"><a href="../album/artical/full/4a15062ceae93.jpg" target="src"><img src="../album/artical/4a15062ceae93.jpg" border="0"></a></td>
          <td width="30" align="right">
          	          	  <img src="../images/btn_r.gif" width="15" height="121" hspace="5" border="0" style="opacity:0.3; filter:alpha(opacity=30)">
          	          </td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td align="center" bgcolor="#000000"><img src="../images/spacer.gif" width="1" height="1"></td>
  </tr>
  <tr>
    <td bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td><table border="0" cellspacing="0" cellpadding="1">
              <tr>
                <td><table width="100%" border="0" cellspacing="0" cellpadding="0">
                    <tr>
                      <td class="gy12">日期：1927-6</td>
                      <td><img src="../images/spacer.gif" width="20" height="5" border="0"></td>
                      <td class="gy12">篇名：兒童欄上帝的guâ 兒童欄 Siōng-tè ê gâu</td>
                      <td><img src="../images/spacer.gif" width="20" height="5" border="0"></td>
                      <td class="gy12">芥菜子</td>
                    </tr>
                </table></td>
              </tr>
              <tr>
                <td class="gy12">作者：Soat-hong Iat-lam5 雪峰逸嵐</td>
              </tr>
            </table></td>
          <td><img src="../images/spacer.gif" width="10" height="5"></td>
        </tr>
      </table></td>
  </tr>
  <tr>
    <td align="center" bgcolor="#FFFFFF"><img src="../images/spacer.gif" width="1" height="1"></td>
  </tr>
  <tr>
    <td align="left" bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td class="gy12" align="left">
          	<a href="#" onclick="cj.fn.showContent.show(''); return false;"><img src="../images/btn_word01.gif" width="20" height="20" hspace="0" vspace="5" border="0" align="absmiddle"></a>
            <a href="#" onclick="cj.fn.showContent.show('tailo'); return false"><img src="../images/btn_word02.gif" width="20" height="20" hspace="0" vspace="5" border="0" align="absmiddle"></a>
          </td>
          <td><img src="../images/spacer.gif" width="10" height="5"></td>
        </tr>
        <tr>
          <td><img src="../images/spacer.gif" width="10" height="5"></td>
          <td class="gy12" id="artical_content" align="left"><p align="center">兒童欄</p><br />
<p align="center">上帝的 gâu。</p><br />
<p style="text-align: center;">&nbsp;(雪峰逸嵐)</p><br />
<p>通疼的囡仔兄、囡仔姊。我佇舊年11月第 10號，有佮恁講一項事，恁會記得袂？若袂記得，著hian第 10號的 「芥菜子」就連鞭會想著，就是智識的源頭，我有講欲閣講予恁聽因為有濟濟代誌，也去廈門，閣過來猶原未有時間通kia̍h筆，總是真掛心，對恁真失禮，今無要緊，請赦免，chím-moá欲閣佮恁講lah。</p><br />
<p>今欲佮恁講啥物？請你拜託恁阿娘，恁阿姊讀15號的本報。「造化的奧妙」予恁聽，紲解說較淺較明，恁才聽會曉，(也請有心佇兒童宗教教育的爸母，歡喜佮恁的囝兒談論)。</p><br />
<p>囡仔兄、囡仔姊。恁信mah？敢有影萬物是上帝創造--的？有人講，萬物是盤古 kia̍h斧頭鑿仔刻--的，伊的骨變做山，伊的頭毛變做樹木花草，伊的 ka-cháu，sat-bó才變做人。小朋友！按呢恁欲信mah？恁若欲信，我毋信，我嘛毋信我的祖公是ka-cháu sat-bó，恁嘛穩當毋信。</p><br />
<p>有一个自然博士，聽人teh講上帝真gâu，有智識，創造逐項真好勢，創造人也真有paiî-pí，總是自然博士毋中聽，因為伊想萬物是自然有--的，所以伊的心真毋願人按呢講，有一暝昏 giâ伊的 the床佇伊的花園內的 soāiⁿ-á樹跤倒，心內直直teh想，「人按怎講萬物是上帝創造，上帝真gâu？」心肝真不平，後來閣想，設使有影是上帝創造，嘛無gâu；看著土跤soan藤的金瓜。閣看著樹頂的 soāiⁿ-á，想講上帝若是gâu，大粒的金瓜，生佇大叢的樹ni̍h才著，soāiⁿ-á細細粒，才用細細條的藤來牽就好，嘛較有四配、較合，按怎上帝創造細細粒的 soāiⁿ-á用才大叢的樹，金瓜遐大粒，反轉用細細箍的藤牽teh nā-tiāⁿ，按呢太有gâu？就閣想，虎豹愛食人反轉予伊四跤閣gâu jiok，人反轉兩跤nā-tiāⁿ較袂走，親像叫人著予虎豹食的款，照額人著四跤，cheng-siⁿ兩跤才ha̍p-sit。就閣想，人的鼻空ǹg落來，嘛是無通，照額著生佇額仔頂，ǹg上去，欲喘氣吸收空氣較利便，(親像ラヂオ teh吸收別位的聲)，若按呢也較袂予人講「鼻空àⁿ落無一个好人」。又閣想寒天時，2个耳仔最驚寒，照額著生佇胸坎，予衫通am-teh，才袂寒，設使我若會主意--得，就欲創造按呢才有通。家己一个靜靜想，想了真得意，家己掠做按呢真著真滿足，就真自高的 款，看輕別人的話。因為真chhiu-chhìn，紲睏去。遇著一陣風將黃soāiⁿ-á 搖搖ka-la̍uh-la̍uh落來，tú-tú一粒tìm--著自然博士的鼻，hiáⁿ一醒知叫鼻teh疼，tâm-tâm燒燒，用手摸看māi，tâm-lok-lok，紅kòng-kòng，害lah，鼻空血流出來lah；著大驚，趕緊走去予醫生止血，ná想ná毋妥當，想講下昏這粒 soāiⁿ-á若欲是金瓜遐大粒，我連七孔嘛 thap-thap落去lah，何止 thap兩孔 nā-tiāⁿ，......忽然想著按呢：上帝pèng ná 親像略仔有影 gâu lè，就閣想，人若四跤就kan-ta走予cheng-siⁿ jiok lah，紲無法度通掠cheng-siⁿ，兩肢跤來走，兩肢手來拍獵，按呢to也是著--le̍h！就閣想，鼻空若ǹg 佇頂面，穩當予風飛沙，草仔幼eng-eng一鼻空內，若按呢逐日來共鼻空清潔就到額lah，紲免做事業？！Hà！實在著ǹg 下跤才通；又閣想，耳仔是欲聽--的，若來am佇衫仔內，to 紲無聽見lah，按呢to也是通。後來ná想ná醒悟講，真實是上帝的 gâu設法，gâu計畫，實在真通；總是閣想，敢有影是上帝teh設法，teh計畫？就去揣一位牧師，佮伊講究上帝創造萬物的事，後來自然博士反悔，做熱心信上帝的人。</p><br />
<p>小朋友！！恁有信mah？上帝實在是萬權能的上帝！你看！！自然博士予一粒soāiⁿ-á 共伊叫醒認上帝，咱teh讀主日學，也著明白上帝的萬權能，因為上帝是萬有，閣佇萬有中，咱著深信，因為上帝是智識，也是智識的根本，請咱著永遠親近上帝。阿們。</p><br />
<p>後擺若有機會，就欲閣kia̍h筆佮恁講。平安。</p></td>
          <td><img src="../images/spacer.gif" width="10" height="5"></td>
        </tr>
      </table>
    </td>
  </tr>
</table>
</center>
<div style="display:none" id="artical_tailo"><p align="center">兒童欄</p><br />
<p align="center">Siōng-tè ê gâu.</p><br />
<p style="text-align: center;">&nbsp;(Soat-hong ia̍t-lâm)</p><br />
<p>Thang-thiàⁿ ê gín-ná hiaⁿ, gín-ná-chí.&nbsp; Goá tī kū-nî 11 goe̍h tē 10 hō, ū kap lín kóng chi̍t-hāng sū, Lín ē kì-tit bē? nā bē kì-tit, tio̍h hian tē 10 hō ê "Koà-chhài-chí" chiū liâm-piⁿ ē siūⁿ-tio̍h, chiū sī Tì-sek ê goân-thâu, goá ū kóng beh koh kóng hō͘ Lín thiaⁿ in-uī ū chē-chē tāi-chì, iā khì Ē-mn̂g, koh koè-lâi iû-goân boē ū sî-kan thang kia̍h pit, chóng-sī chin khoà-sim, tuì Lín chin sit-lé, taⁿ bô iàu-kín, chhiáⁿ sià-bián, chím-moá beh koh kap lín kóng lah.</p><br />
<p>Taⁿ beh kap Lín kóng sím-mi̍h? Chhiáⁿ lí pài-thok Lín A-niá, Lín A-chí Tha̍k 15 hō ê pún-pò.&nbsp; "Chō-hoà ê ò-biāu" hō͘ Lín thiaⁿ, soà ké-soeh khah chhián khah bêng, Lín chiah thiaⁿ ē hiáu, (iā chhiáⁿ iú-sim tī jî-tông chong-kàu kàu-io̍k ê pē-bó, hoaⁿ-hí kap Lín ê Kiáⁿ-jî tām-lūn).</p><br />
<p>Gín-ná hiaⁿ, gín-á-chí.&nbsp; Lín sìn-mah?&nbsp; Kám ū-iáⁿ bān-mi̍h sī Siōng-tè chhòng-chō--ê?&nbsp; Ū lâng kóng, bān-mi̍h sī Phoân-kó͘ kia̍h pó͘-thâu chha̍k-á khek--ê, i ê kut pìⁿ-chò soaⁿ, i ê thâu-mn̂g pìⁿ-chò chhiū-ba̍k hoe-chháu, i ê ka-cháu, sat-bó chiah pìⁿ chò lâng.&nbsp; Sió-pêng-iú! án-ni Lín beh sìn mah?&nbsp; Lín nā beh sìn, goá m̄ sìn, goá mā m̄-sìn goá ê chó͘-kong sī ka-cháu sat-bó, Lín mā ún-tàng m̄-sìn.</p><br />
<p>Ū chi̍t ê chū-jiân Phok-sū, thiaⁿ lâng teh kóng Siōng-tè chin gâu, ū tì-sek, chhòng-chō ta̍k-hāng chin hó-sè, chhòng-chō lâng iā chin ū pâi-pí, chnog2-sī chū-jiân Phok-sū m̄ tèng-thiaⁿ, in-uī i siūⁿ bān-mi̍h sī chū-jiân ū--ê, só͘-í i ê sim chin m̄-goān lâng án-ni kóng, ū chi̍t mî-hng giâ i ê the-chhn̂g tī i ê hoe-hn̂g lāi ê Soāiⁿ-á chhiū-kha tó, sim-lāi ti̍t-ti̍t teh siūⁿ, "Lâng àn-choáⁿ kóng bān-mi̍h sī Siōng-tè chhòng-chō, Siōng-tè chin gâu?"&nbsp; Sim-koaⁿ chin put-pêng, āu-lâi koh-siūⁿ, siat-sú ū-iáⁿ sī Siōng-tè chhòng-chō, mā bô gâu; khoàⁿ tio̍h thô͘-kha soan-tîn ê kim-koe.&nbsp; Koh khoàⁿ-tio̍h chhiū-téng ê soāiⁿ-á, siūⁿ kóng Siōng-tè nā-sī gâu, toā-lia̍p ê kim-koe, siⁿ tī toā-châng ê chhiū ni̍h chiah tio̍h, soāiⁿ-á sè-sè lia̍p, chiah ēng sè-sè tiâu ê tîn lâi khan chiū hó, mā khah ū sù-phoè, khah ha̍h, àn-choáⁿ Siōng-tè chhòng-chō sè-sè lia̍p ê soāiⁿ-á ēng chiah toā-châng ê chhiū, kim-koe hiah toā-lia̍p, hoán-tńg ēng sè-sè kho͘ ê tîn khan-teh nā-tiāⁿ, án-ni thài ū gâu?&nbsp; Chiū koh siūⁿ, Hó͘ pà ài chia̍h lâng hoán-tńg hō͘ i sì kha koh gâu jiok, lâng hoán-tńg nn̄g kha nā-tiāⁿ khah bē cháu, chhin-chhiūⁿ kiò lâng tio̍h hō͘ hó͘ pà chia̍h ê khoán, chiàu-gia̍h lâng tio̍h sì-kha, cheng-siⁿ nn̄g kha chiah ha̍p-sit.&nbsp; Chiū koh siūⁿ, lâng ê phīⁿ-khang ǹg lo̍h-lâi, mā-sī bô thong, chiàu-gia̍h tio̍h siⁿ tī hia̍h-á-téng, ǹg chiūⁿ khì, beh chhoán-khuì khip-siu khong-khì khah lī-piān, (chhin-chhiūⁿ ラヂオ teh khip-siu pa̍t uī ê siaⁿ), nā án-ni iā khah bē hō͘ lâng kóng "Phīⁿ-khang àⁿ lo̍h bô chi̍t-ê hó lâng".&nbsp; iū-koh siūⁿ koâⁿ-thiⁿ-sî, 2 ê hī-á choè kiaⁿ koâⁿ, chiàu-gia̍h tio̍h siⁿ tī heng-khám, hō͘ saⁿ thang am-teh, chiah bē koâⁿ, siat-sú goá nā ē chú-ì--tit, chiū beh chhòng-chō án-ni chiah ū thong.&nbsp; Ka-kī chi̍t-ê chēng-chēng-siūⁿ, siūⁿ-liáu chin tek-ì, ka-kī lia̍h-chò án-ni chin tio̍h chin boán-chiok, chiū chin chū-ko ê khoán, khoàⁿ-khin pa̍t-lâng ê oē.&nbsp; In-uī chin chhiu-chhìn, soà khùn-khì.&nbsp; Gū-tio̍h chi̍t chūn hong chiong n̂g soāiⁿ-á iô-iô ka-la̍uh-la̍uh lo̍h-lâi, tú-tú chi̍t lia̍p tìm-tio̍h chū-jiân phok-sū ê phīⁿ, hiáⁿ chi̍t chhíⁿ chai-kiò phīⁿ teh thiàⁿ, tâm-tâm sio-sio, ēng chhiú bong khoàⁿ-māi, tâm-lo̍k-lo̍k, âng-kòng-kòng, hāi-lah, phīⁿ-khang hoeh lâu chhut-lâi lah; tio̍h toā-kiaⁿ, koáⁿ-kín cháu khì hō͘ i-seng chí-hoeh, ná siūⁿ ná m̄ thò-tòng, siūⁿ kóng ê-hng chit lia̍p soāiⁿ-á nā beh sī kim-koe hiah toā-lia̍p, goá liān chhit-khóng mā thap-thap lo̍h-khì lah, hô-chí thap nn̄g-khóng nā-tiāⁿ,......hut-jiân siūⁿ-tio̍h án-ni: Siōng-tè pèng ná chhin-chiūⁿ lio̍h-á ū iáⁿ gâu lè, chiū koh siūⁿ, lâng nā sì kha chiū kan-ta cháu hō͘ cheng-siⁿ jiok lah, soà bô hoat-tō͘ thang lia̍h cheng-siⁿ, nn̄g ki-kha lâi cháu, nn̄g-ki chhiú lâi phah la̍h, án-ni to iā-sī tio̍h--le̍h!&nbsp; Chiū koh siūⁿ, phīⁿ-khang nā ǹg tī téng-bīn, ún-tàng hō͘ hong-poe-soa, chháu-á-iù eng-eng chi̍t phīⁿ-khang lāi, nā án-ni ta̍k-ji̍t lâi kā phīⁿ-khang chheng-kia̍t chiū kàu-gia̍h lah, soà bián chò sū-gia̍p?!&nbsp; Hà!&nbsp; Si̍t-chāi tio̍h ǹg ē-kha chiah thong; iū-koh siūⁿ, hī-á sī beh thiaⁿ--ê, nā lâi am tī saⁿ-á-lāi, to soà bô thiaⁿ-kìⁿ lah, án-ni to iā-sī thong.&nbsp; āu-lâi ná-siūⁿ ná chhíⁿ-gō͘ kóng, chin-si̍t sī Siōng-tè ê gâu siat-hoat, gâu kè-e̍k, si̍t-chāi chin thong; chóng-sī koh siūⁿ, kiám ū iáⁿ sī Siōng-tè teh siat-hoat, teh kè-e̍k?&nbsp; Chiū khì chhoē chi̍t uī Bo̍k-su, kap i káng-kiù Siōng-tè chhòng-chō bān-mi̍h ê sū, āu-lâi chū-jiân phok-sū hoán-hoé, choè jia̍t-sim sìn Siōng-tè ê lâng.</p><br />
<p>Sió pêng-iú!!&nbsp; Lín ū sìn mah?&nbsp; Siōng-tè si̍t-chāi sī bān koân-lêng ê Siōng-tè!&nbsp; Lí khoàⁿ!!&nbsp; Chū-jiân phok-sū hō͘ chi̍t lia̍p soāiⁿ-á kā i kiò-chhíⁿ jīn Siōng-tè, lán teh tha̍k Chú-ji̍t-o̍h, iā tio̍h bêng-pe̍k Siōng-tè ê bān koân-lêng, in-uī Siōng-tè sī bān-ū, koh tī bān-ū tiong, lán tio̍h chhim-sìn, in-uī Siōng-tè sī tì-sek, iā-sī tì-sek ê kin-pún, chhiáⁿ lán tio̍h éng-oán chhin-kīn Siōng-tè.&nbsp; A-men.</p><br />
<p>āu-pái nā ū ki-hoē, chiū beh koh kia̍h pit kap Lín kóng.&nbsp; pêng-an.</p></div>
</body>
</html>