<!DOCTYPE HTML PUBLIC "-//W3C//DTD HTML 4.01 Transitional//EN">
<html xmlns="http://www.w3.org/1999/xhtml">
<head>
<title>台灣白話字文獻館-聽候主閣來</title>
<meta http-equiv="Content-Type" content="text/html; charset=utf-8">
<meta name="Keywords" content="台灣,白話字,台語,閩南語.拼音,教會白話字,聽候主閣來,Thèng-hāu Chú koh lâi,芥菜子">
<meta name="description" content="聽候主閣來。
 基督教信仰的基礎是真單純，親像囡仔款，若將教理抑是神學上的裝飾共伊提開，就按呢提出佇理智抑是常識的面前來看，實在是親像一款的神話，抑是一款的故事而已。
佮上帝saⁿ-kap佇teh">
<meta name="author" content="國立台灣師範大學台灣文化及語言文學研究所" />
<script language="JavaScript" type="text/JavaScript">
function src_close(){
	if(window.opener){
		window.opener.focus();
		window.close();
	}
}
</script>
<link href="../css/chi.css" rel="stylesheet" type="text/css">
</head>
<body leftmargin="0" topmargin="0" onload="window.focus()">
<center>
<table width="700" height="100%" border="0" cellpadding="0" cellspacing="0" bgcolor="#FFFFFF" class="outline_bk">
  <tr>
    <td bgcolor="#525252"> <table width="100%" height="35" border="0" cellpadding="8" cellspacing="0">
        <tr>
          <td width="4" bgcolor="#FFFFFF" class="be15">&nbsp;</td>
          <td width="100" bgcolor="#FFFFFF" class="be15"><strong>NO. 3</strong></td>
          <td class="we15b">芥菜子</td>
          <td width="25"><a href="#" onclick="src_close();"><img src="../images/btn_close.gif" border="0"></a></td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td>
      <table width="100%" border="0" cellspacing="0" cellpadding="0">
        <tr>
          <td width="30" align="left">
          	          	  <a href="src-2395.htm"><img src="../images/btn_l.gif" width="15" height="121" hspace="5" border="0"></a>
          	          </td>
          <td align="center"><a href="../album/artical/full/49f6a97ce6006.jpg" target="src"><img src="../album/artical/49f6a97ce6006.jpg" border="0"></a></td>
          <td width="30" align="right">
          	          	  <a href="src-2397.htm"><img src="../images/btn_r.gif" width="15" height="121" hspace="5" border="0"></a>
          	          </td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td align="center" bgcolor="#000000"><img src="../images/spacer.gif" width="1" height="1"></td>
  </tr>
  <tr>
    <td bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td><table border="0" cellspacing="0" cellpadding="1">
              <tr>
                <td><table width="100%" border="0" cellspacing="0" cellpadding="0">
                    <tr>
                      <td class="gy12">日期：1926-11</td>
                      <td><img src="../images/spacer.gif" width="20" height="5" border="0"></td>
                      <td class="gy12">篇名：聽候主閣來 Thèng-hāu Chú koh lâi</td>
                      <td><img src="../images/spacer.gif" width="20" height="5" border="0"></td>
                      <td class="gy12">芥菜子</td>
                    </tr>
                </table></td>
              </tr>
              <tr>
                <td class="gy12">作者：Tân Chheng-tiong  陳清忠</td>
              </tr>
            </table></td>
          <td><img src="../images/spacer.gif" width="10" height="5"></td>
        </tr>
      </table></td>
  </tr>
  <tr>
    <td align="center" bgcolor="#FFFFFF"><img src="../images/spacer.gif" width="1" height="1"></td>
  </tr>
  <tr>
    <td align="left" bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td class="gy12" align="left">
          	<a href="#" onclick="cj.fn.showContent.show(''); return false;"><img src="../images/btn_word01.gif" width="20" height="20" hspace="0" vspace="5" border="0" align="absmiddle"></a>
            <a href="#" onclick="cj.fn.showContent.show('tailo'); return false"><img src="../images/btn_word02.gif" width="20" height="20" hspace="0" vspace="5" border="0" align="absmiddle"></a>
          </td>
          <td><img src="../images/spacer.gif" width="10" height="5"></td>
        </tr>
        <tr>
          <td><img src="../images/spacer.gif" width="10" height="5"></td>
          <td class="gy12" id="artical_content" align="left"><p align="center">聽候主閣來。</p><br />
<p>&nbsp;基督教信仰的基礎是真單純，親像囡仔款，若將教理抑是神學上的裝飾共伊提開，就按呢提出佇理智抑是常識的面前來看，實在是親像一款的神話，抑是一款的故事而已。</p><br />
<p>佮上帝saⁿ-kap佇teh，尚且有份佇創造萬有的耶穌，來化做人，來成人的聖，人的肉；伊做一个平常的人，行佇湖邊，食麵包；後來流血，死了三日復活，四十日就上天；後來欲閣來。信者忍受萬項的艱苦，teh向望伊閣來；所以世間的學者，有智識的人teh袂了解，算是無奇怪的事。</p><br />
<p>若是將基督的昇天佮再臨，想做是kan-ta 的形容，抑是夢想；教會隨時失力，信者就tuh-bîn，佇遐就加添地上佮肉體的向望。</p><br />
<p>若是將這个信做親像加利利討海人所信--的，抑是Tāi-sò͘造天幕的人所信--的，就真奇怪teh欲加添能德，道德上的氣力，到路尾予咱佮伊平平昇天；teh欲顯現高貴的品性，清麗的感情，佮上帝親像的人格。所以欲thái會得通看做是一種的神話，抑是故事ah！</p><br />
<p>I、閣來的預言。</p><br />
<p>但以理第七上十三節有按呢的預言：－ 「我半暝夢見看見有人坐雲，面親像人子，到自古以來無移易的主的面前。見若有國家權柄榮光攏予伊得去，閣百姓眾人服事伊；伊的國無盡，代代袂廢去」。</p><br />
<p>主本身預言末世的事按呢講：－ 「彼時人子的兆頭欲出現佇天裡；佇地裡遮个族類攏欲啼哭，也欲看見人子用權能佮大榮光坐天的雲臨到」。(馬太24：29)。</p><br />
<p>「你是基督，上帝的囝抑毋是？」祭司頭按呢問基督的時，伊應講，－ 「你已經講lah；若是我共恁講，對這tia̍p了後恁欲看見人子坐佇有權能的的大pêng，坐天的雲來」。(馬太26：64)。</p><br />
<p>使徒也saⁿ-kap講起閣來的事：－ 「......予安樂的日期會對主的bîn-chêng來；閣主欲差為著恁代先定著的基督，就是耶穌......天的確著接納伊，到萬物復到的時」。(使徒行傳3：20)。</p><br />
<p>「所以恁的心著hâ腰，著節制，專心向望佇耶穌基督顯現的時，所欲賞賜恁的恩典。」(彼得前書1：3)</p><br />
<p>「......就是佇主耶穌佮伊有權能的天使，佇火燄中，對天顯現的時。」</p><br />
<p>(II 帖撒。1：7)。</p><br />
<p>「干證遮个事的講，著，我緊緊到。阿們；主耶穌ah，你著來」。</p><br />
<p>(默示錄 22：20)。</p><br />
<p>「加利利人ah，啥事徛teh看天？」</p><br />
<p>這个耶穌離別恁受chih接上天，恁看伊按呢上天，伊也欲照按呢來」。</p><br />
<p>(使徒行傳1：11)。</p><br />
<p>II、&nbsp; 閣來的款式。</p><br />
<p>(1). 將榮光佮權威來做人的奴僕，做有罪的人予人thâi死。無久欲做王，做審判萬民的主閣再來。彼个光景的壯大，的美麗，毋是咱想會到！</p><br />
<p>「因為人子用伊的爸的榮光，佮伊的天使欲來」。(I馬太16：27)。</p><br />
<p>「......佇咱的主耶穌佮伊攏總的聖徒閣來的時」。(I 帖撒 3：13)。</p><br />
<p>因為主欲本身對天落來，有大喉叫，有至大天使的聲，也有上帝的哨角，......」。(I 帖撒4：16)。</p><br />
<p>無論是「大喉叫」「至大天使的聲」「上帝的哨角」遮个攏是顯出上帝的權威。</p><br />
<p>(2). 忽然來，親像賊，佇信者teh睏的時，佇油焦的時。</p><br />
<p>&nbsp; 「恁也著備辦便，因為恁無拍算的人子來lah」。(路加12：49)。</p><br />
<p>III、&nbsp;&nbsp;&nbsp;&nbsp;&nbsp;&nbsp;&nbsp; 閣來的目的。</p><br />
<p>(1). 欲審判的因端。</p><br />
<p>&nbsp; &nbsp;&nbsp;尊嚴的主，贖罪的耶穌，teh欲佇世界一般猶未悔改的代先，閣來這个地上，佮伊的天使，用大的榮光佮氣力來拍破所有不正不義的教會佮政治，振動全地，將這个地欲永遠hē佇伊的 phoè下。</p><br />
<p>&nbsp; 「所以是未到，恁莫得批評啥物，聽候主到......(哥林多前書4：5)。</p><br />
<p>&nbsp; 「我佇上帝的面前佮欲審判活人死人的基督耶穌的面前，為著伊的顯現佮伊的閣來，吩咐你著傳道理」......(提摩太後書4：1)。</p><br />
<p>(2). 欲做王來治理。</p><br />
<p>佇彼時主閣再建築老爸大衛的王位，舉起天的榮光，將 Sûn 的山做神國的帝都，世界一統佇一千年的久；猶太的國民歸還祖國，順服佇耶穌。照亞伯拉罕、以賽亞、米迦所預言來成上帝的約束。</p><br />
<p>佇這个時陣，聖徒欲復活，彌賽亞的王國欲實現，成做無病無死的時代，真正的 Utopia (理想境)。</p><br />
<p>(3). 欲完成救聖徒。「......欲第二擺，對向望伊的人出現，來救in；(希伯來9：28)。</p><br />
<p>&nbsp; 「恁是對信予上帝的權能保護，到得著拯救，是便便佇末期欲顯明的 」。</p><br />
<p>(彼得前書1：5)。</p><br />
<p>(4). 對聖徒得著榮光。「主臨到的日，就是伊欲佇遮个聖徒得著榮光，也佇彼日伊欲佇攏總信的人得著呵咾」。(II 帖撒。1：10)</p><br />
<p>IV、聖徒的特權。</p><br />
<p>千年王國的款式。</p><br />
<p>論佇彌賽亞王國，咱的生活，狀態，有幾若說：－有的講是實在佇這个地上一千年久，有的講是親像天使，無踮佇地上，總是咱著信主建築彌賽亞的王國實在是佇這个世界。彼tia̍p信徒攏欲復活，照以前的款式，欲佮主親身食桌，saⁿ-kap做堆。</p><br />
<p>(1) 親像基督。</p><br />
<p>有份佇彌賽亞王國的聖徒，心神teh欲親像基督。咱肉體的歹看欲消滅，來入佇上帝的榮光。</p><br />
<p>&nbsp; 「伊既然有權能會予萬物降服伊本身，就欲用彼个權能來變換咱卑賤的身軀，佮伊榮光的身軀同款。(腓立比3：21)。</p><br />
<p>&nbsp; 「所疼的兄弟ah，現今咱做上帝的囝，將來怎樣，猶未顯明。咱知伊若顯明，咱就親像伊，因為咱欲看見伊，照實在的款」。(I約翰3：2)。</p><br />
<p>(2) 欲受榮光。</p><br />
<p>&nbsp; 「就大牧者顯現的時，恁欲得著袂衰退榮光的冕旒」。(彼得前書5：4)。</p><br />
<p>(3) 欲做王</p><br />
<p>&nbsp; 「咱若吞忍，也欲佮伊做王」；(提摩太後書2：12)。</p><br />
<p>&nbsp; 「In也欲做王佇地上」(默示錄 5：10)。</p><br />
<p>論一千年福氣的年，這款的信仰，現代出名的學者濟濟按呢信；無按呢信的人也袂少。</p><br />
<p>學說無論是怎樣，學者有贊成，無贊成，凊采好；咱應該著忠實來信主的話趁使徒所傳的話，予彼款「超越tek希望」 共咱chhiō 光來經過這世間。成做囡仔，成做戇人來信伊的話。</p><br />
<p>人欲嫌講是迷信，是戇，出在伊，不過著知，啥物人，用啥物款的權威佮確信會通來毋承認這款的事ah！！？</p><br />
<p>這款靈界的奧妙，佮屬佇未來的向望，世間人的智慧是空虛。欲信，抑是欲hiat-ka̍k，兩款姑不將著揀一款。這款欲批評彼款是毋著的事。</p></td>
          <td><img src="../images/spacer.gif" width="10" height="5"></td>
        </tr>
      </table>
    </td>
  </tr>
</table>
</center>
<div style="display:none" id="artical_tailo"><p align="center">Thèng-hāu Chú koh lâi.</p><br />
<p>&nbsp;&nbsp; Ki-tok-kàu sìn-gióng ê ki-chhó͘ sī chin tan-sûn, chhin-chhiūⁿ gín-ná khoán, nā chiong kàu-lí á-sī sîn-ha̍k-siōng ê chng-thāⁿ kā i the̍h-khui, chiū án-ni thê-chhut tī lí-tì á-sī siông-sek ê bīn-chêng lâi khoàⁿ, si̍t-chāi sī chhin-chhiùⁿ chi̍t-khoán ê sîn-oē(神話), á-sī chi̍t-khoán ê kò͘-sū jî-í.</p><br />
<p>&nbsp; Kap Siōng-tè saⁿ-kap tī-teh, siōng-chhiáⁿ ū hūn tī chhòng-chō bān-iú ê Iâ-so͘, lâi hoà choè lâng, lâi chiâⁿ lâng ê sèng, lâng ê bah; I choè chi̍t ê pêng-siông ê lâng, kiâⁿ tī ô͘-piⁿ, chia̍h mī-pau; āu-lâi lâu-huih, sí liáu saⁿ ji̍t koh-oa̍h, sì-cha̍p ji̍t chiū chiūⁿ-thiⁿ; āu-lâi beh koh lâi. Sìn-chiá jím-siū bān-hāng ê kan-khó͘, teh ǹg-bāng I koh-lâi; só͘-í sè-kan ê ha̍k-chiá, ū tì-sek ê lâng teh boē liáu-kái, sǹg sī bô kî-koài ê sū.</p><br />
<p>&nbsp; Nā-sī chiong Ki-tok ê seng-thian kap chài-lîm, siūⁿ choè sī kan-ta ê hêng-iông, á-sî7 bōng-sióng; kàu-hoē suî-sî sit-la̍t, sìn-chiá chiū tuh bîn, tī-hia chiū ke-thiⁿ toē-chiūⁿ kap jio̍k-thé ê ǹg-bāng.</p><br />
<p>&nbsp; Nā-sī chiong chit ê sìn-choè chhin-chhiūⁿ Ka-lī-lī thó hái lâng só͘ sìn--ê, á-sī Tāi-sò͘ chō thian-bō͘ ê lâng só͘ sìn--ê, chiū chin kî-koài teh-beh ke-thiⁿ lêng-tek, tō-tek siōng ê khuì-la̍t, kàu lō͘-bé hō͘ lán kap I pîⁿ-pîⁿ seng-thian; teh-beh hián-hiān ko-kuì ê phín-sèng, chheng-lē ê kám-chêng, kap Siōng-tè chhin-chhiūⁿ ê jîn-keh. Só͘-í beh thái oē tit thang khoàⁿ-choè sī chi̍t-chéng ê Sîn-oē, á-sī kò͘-sū ah!</p><br />
<ul><br />
<li>I. Koh-lâi ê û-giân.</li><br />
</ul><br />
<p>Tàn-í-lí tē chhit chiūⁿ cha̍p-saⁿ chat ū án-ni ê û-giân:－ "Goá poàⁿ-mî bāng-kìⁿ khoàⁿ-kìⁿ ū lâng chē-hûn, Bīn chhin-chhiūⁿ Jîn-chú, kàu chū-kó͘ í-lâi bô î-e̍k ê Chú ê bīn-chêng. Kìⁿ-nā ū kok-ka koân-pèng êng-kng lóng hō͘ i tit khì, koh peh-sìⁿ chèng-lâng ho̍k-sāi I; I ê kok bô chīn, tāi-tāi boē hoè khì".<br />Chú pún-sin û-giân boa̍t-sè ê sū án-ni kóng:－ "Hit-sî Jîn-chú ê tiāu-thâu beh chhut-hiān tī thíⁿ-nih; tī toē-nih chiah ê cho̍k-luī lóng beh thî-khàu, iā beh khoàⁿ-kìⁿ Jîn-chú ēng koân-lêng kap toā êng-kng chē thiⁿ ê hûn lîm-kàu".</p><br />
<p align="right">(Má-thài 24: 29).</p><br />
<p>"Lí sī Ki-tok, Siōng-tè ê kiáⁿ á m̄-sī?" Chè-si thâu án-ni mn̄g Ki-tok ê sî, I ìn kóng,－ "Lí í-keng kóng-lah; nā-sī goá kā lín kóng, tuì chit-tia̍p liáu-āu lín beh khoàⁿ-kìⁿ Jîn-chú chē tī ū koân-lêng ê ê toā-pêng, chē thiⁿ ê hûn lâi".</p><br />
<p align="right">(Má-thài 26: 64).</p><br />
<p>Sù-tô͘ iā saⁿ-kap kóng-khí koh-lâi ê sū:－ "......hō͘ an-lo̍k ê ji̍t-kî oē tuì Chú ê bîn-chêng lâi; koh Chú beh chhe uī-tio̍h lín tāi-seng tiāⁿ-tio̍h ê Ki-tok, chiū-sī Iâ-so͘......Thiⁿ tek-khak tio̍h chiap-la̍p I, kàu bān-mi̍h ho̍k-tò ê sî".</p><br />
<p align="right">(Sù-tô͘ hêng-toān 3:20).</p><br />
<p>"Só͘-í lín ê sim tio̍h hâ-io, tio̍h chiat-chè, choan-sim ǹg-bāng tī Iâ-so͘ Ki-tok hián-hiān ê sî, só͘ beh siúⁿ-sù lín ê un-tián."</p><br />
<p align="right">(I Pí-tek 1:3)</p><br />
<p>"......Chiū-sī tī Chú Iâ-so͘ kap I ū koân-lêng ê thiⁿ-sài, tī hé-iām tiong, tuì thiⁿ hián-hiān ê sî."</p><br />
<p align="right">(II Thiap-sat. 1: 7).</p><br />
<p>"Kan-chèng chiah ê sū ê kóng, Tio̍h, goá kín-kín kàu. À-bēng; Chú Iâ-so͘ ah, Lí tio̍h lâi".</p><br />
<p align="right">(Be̍k-sī-lio̍k 22: 20).</p><br />
<p>"Ka-lī-lī lâng ah, siáⁿ-sū khiā teh khoàⁿ thiⁿ?</p><br />
<p>Chit ê Iâ-so͘ lī-pia̍t lín siū chih-chiap chiūⁿ thiⁿ, lín khoàⁿ I án-ni chiūⁿ thiⁿ, I ia̍h beh chiàu án-ni lâi".</p><br />
<p align="right">(Sù-tô͘ hêng-toān 1: 11).</p><br />
<ul><br />
<li>II. Koh-lâi ê khoán-sit.</li><br />
</ul><br />
<p>(1). Chiong êng-kng kap koân-ui lâi choè lâng ê lô͘-po̍k, choè ū choē ê lâng hō͘ lâng thâi sí. Bô kú beh choè ông, choè sím-phoàⁿ bān-bîn ê Chú koh chài lâi. Hit ê kong-kéng ê chōng-tāi, ê bí-lē, m̄-sī lán siūⁿ oē kàu!</p><br />
<p>"In-uī Jîn-chú ēng I ê Pē ê êng-kng, kap I ê thiⁿ-sài beh lâi".</p><br />
<p align="right">(I Má-thài 16: 27).</p><br />
<p>"......Tī lán ê Chú Iâ-so͘ kap I lóng-chóng ê sèng-tô͘ koh lâi ê sî".</p><br />
<p align="right">(I Thiap-sat 3: 13).</p><br />
<p>&nbsp; In-uī Chú beh pún-sin tuì thiⁿ lo̍h lâi, ū toā âu-kiò, ū chì toā thiⁿ-sài ê siaⁿ, iā ū Siōng-tè ê sàu-kak, ......".</p><br />
<p align="right">(I Thiap-sat 4: 16).</p><br />
<p>&nbsp; Bô-lūn sī "toā âu-kiò" "chì-toā thiⁿ-sài ê siaⁿ" "Siōng-tè ê sàu-kak" chiah ê lóng sī hián-chhut Siōng-tè ê koân-ui.</p><br />
<p>(2). Hut-jiân lâi, chhin-chhiūⁿ chha̍t, tī sìn-chiá teh khùn ê sî, tī iû ta ê sî.</p><br />
<p>&nbsp; "Lín iā tio̍h pī-pān piān, in-uī lín bô phah-sǹg ê Jîn Chú lâi lah".</p><br />
<p align="right">(Lō͘-ka 12: 49).</p><br />
<ul><br />
<li>III. Koh-lâi ê bo̍k-tek.</li><br />
</ul><br />
<p>(1). Beh sím-phoàⁿ ê in-toaⁿ.</p><br />
<p>&nbsp; Chun-giâm ê Chú, sio̍k choē ê Iâ-so͘, teh-beh tī sè-kài it-poaⁿ iàu-bē hoé-kái ê tāi-seng, koh lâi chit ê toē-chiūⁿ, kap I ê thiⁿ-sài, ēng toā ê êng-kng kap khuì-la̍t lâi phah-phoà só͘ ū put-chèng put-gī ê kàu-hoē, chèng-tī, chín-tōng choân-toē, chionh chit-ê toē beh éng-oán hē tī I ê phoè-hā.</p><br />
<p>&nbsp; "Só͘-í sī bē kàu, lín bo̍h-tit phoe-phêng sím-mi̍h, thèng-hāu Chú kàu......</p><br />
<p align="right">(I Ko-lîm-to 4: 5).</p><br />
<p>&nbsp; "Goá tī Siōng-tè ê bīn-chêng kap beh sím-phoàⁿ oa̍h-lâng sí lâng ê Kî-tok Iâ-so͘ ê bīn-chêng, uī-tio̍h I ê hián-hiān kap I ê koh lâi, hoan-hù lí tio̍h thoân tō-lí"......</p><br />
<p align="right">(II Thê-mô͘-thài 4: 1).</p><br />
<p>(2). Beh choè ông lâi tī-lí.</p><br />
<p>&nbsp; Tī hit-sî Chú koh-chài kiàn-tiok lāu-pē Tāi-pi̍t ê ông-uī, kú-khí thiⁿ ê êng-kng, chiông Sûn ê soaⁿ choè Sîn-kok ê tè-to͘, sè-kài it-thóng tī chi̍t-chheng-nî ê kú; Iû-thài ê kok-bîn kui-hoân chó͘-kok, sūn-ho̍k tī Iâ-so͘. Chiàu A-pek-lia̍p-hán, Í-sài-a, Bí-ka só͘ û-giân lâi chiâⁿ Siōng-tè ê iok-sok.</p><br />
<p>&nbsp; Tī chit ê sî-chūn, sèng-tô͘ beh koh-oa̍h, Bí-sài-a ê ông-kok beh si̍t-hiān, chiâⁿ-choè bô pīⁿ bô sí ê sî-tāi, chin-chiàⁿ ê Utopia (理想境).</p><br />
<p>(3). Beh oân-sêng kiù sèng-tô͘. "...... Beh tē jī pái, tuì ǹg-bāng I ê lâng chhut-hiān, lâi kiù in;</p><br />
<p align="right">(Hi-pek-lâi 9: 28).</p><br />
<p>&nbsp; "Lín sī tuì sìn hō͘ Siōng-tè ê koân-lêng pó-hō͘, kàu tit-tio̍h chín-kiù, sī piān-piān tī boa̍t-kî beh hián-bêng ê ".</p><br />
<p align="right">(I Pí-tek 1: 5).</p><br />
<p>(4). Tuì Sèng-tô͘ tit-tio̍h êng-kng. "Chú lîm-kàu ê ji̍t, chiū-sī I beh tī chiah ê sèng-tô͘ tit-tio̍h êng-kng, iā tī hit ji̍t I beh tī lóng-chóng sìn ê lâng tit-tio̍h o-ló".</p><br />
<p align="right">(II Thiap-sat. 1: 10)</p><br />
<ul><br />
<li>IV. Sèng-tô͘ ê te̍k-koân.</li><br />
</ul><br />
<p>Chhian-nî ông-kok ê khoán-sit.</p><br />
<p>Lūn tī Bí-sài-a ông-kok, lán ê seng-oa̍h, chōng-thài, ū kuí-nā soat:－ Ū ê kóng sī si̍t-chāi tī chit ê toē-chiūⁿ chi̍t-chheng nî kú, ū ê kóng sī chhin-chhiūⁿ thiⁿ-sài, bô tiàm tī toē-chiūⁿ, Chóng-sī lán tio̍h sìn Chú kiàn-tiok Bí-sài-a ê ông-kok si̍t-chāi sī tī chit ê sè-kài. Hit tia̍p sìn-tô͘ lóng beh koh-oa̍h, chiàu í-chêng ê khoán-sit, beh kap Chú chhin-sin chia̍h toh, saⁿ-kap choè tui.</p><br />
<ul><br />
<li>(1) . Chhin-chhiūⁿ Ki-tok.</li><br />
</ul><br />
<p>&nbsp; Ū hūn tī Bí-sài-a ông-kok ê sèng-tô͘, sim-sîn teh-beh chhin-chhiūⁿ Ki-tok. Lán jio̍k-thé ê pháiⁿ-khoàⁿ beh siau-bia̍t, lâi ji̍p tī Siōng-tè ê êng-kng.</p><br />
<p>&nbsp; "I kì-jiân ū koân-lêng oē hō͘ bān-mi̍h hâng-ho̍k I pún-sin, chiū beh ēng hit ê koân-lêng lâi piàn-oāⁿ lán pi-chiān ê seng-khu, kap I êng-kng ê seng-khu tâng-khoán.</p><br />
<p align="right">(Hui-li̍p-pí 3: 21).</p><br />
<p>&nbsp; "Só͘ thiàⁿ ê hiaⁿ-tī ah, hiān-kim lán choè Siōng-tè ê kiáⁿ, chiong-lâi cháiⁿ-iūⁿ, iáu-boē hián-bêng. Lán chai I nā hián-bêng, lán chiū chhin-chhiūⁿ I, in-uī lán beh khoàⁿ-kìⁿ I, chiàu si̍t-chāi ê khoán".</p><br />
<p align="right">(I Iok-hān 3: 2).</p><br />
<p>(2). Beh siū êng-kng.</p><br />
<p>&nbsp; "Chiū toā bo̍k-chiá hián-hiān ê sî, lín beh tit-tio̍h boē soe-thè êng-kng ê bián-liû".</p><br />
<p align="right">(I Pí-tek 5: 4).</p><br />
<p>(3). Beh choè ông</p><br />
<p>&nbsp; "Lán nā thun-lún, iā beh kap I choè ông";</p><br />
<p align="right">(II Thê-mô͘-thài 2: 12).</p><br />
<p>&nbsp; "In ia̍h beh choè ông tī toē-chiūⁿ"</p><br />
<p align="right">(Be̍k-sī-lio̍k 5: 10).</p><br />
<p>&nbsp; Lūn chi̍t-chheng nî hok-khì ê nî, chit-khoán ê sìn-gióng, hiān-tāi chhut-miâ ê ha̍k-chiá choē-choē án-ni sìn; bô án-ni sìn ê lâng iā boē chió.</p><br />
<p>&nbsp; Ha̍k-soat bô-lūn sī cháiⁿ-iūⁿ, ha̍k-chiá ū chàn-sêng, bô chàn-sêng, chhìn-chhái hó; lán eng-kai tio̍h tiong-si̍t lâi sìn Chú ê oē thàn Sù-tô͘ só͘ thoân ê oē, hō͘ hit-khoán &lsquo;chhiau-oa̍t tek hi-bōng&#039; (超越的希望) kā lán chhiō kng lâi keng-kè chit sè-kan. Chiâⁿ choè gín-ná, chiâⁿ-choè gōng lâng lâi sìn I ê oē.</p><br />
<p>&nbsp; Lâng beh hiâm kóng sī bê-sìn, sī gōng, chhut-chāi i, put-kò tio̍h chai, sím-mig8 lâng, enh7 sím-mi̍h khoán ê koân-ui kap khak-sìn oē thang lâi m̄ sêng-jīn chit-khoán ê sū ah!! ?</p><br />
<p>&nbsp; Chit-khoán lêng-kài ê ò-biāu, kap sio̍k tī bī-lâi ê ǹg-bāng, sè-kan lâng ê tì-huī sī khang-hu. Beh sìn, á-sī beh hiat-ka̍k, nn̄g-khoán ko͘-put-chiong tio̍h kéng chi̍t-khoán. Chit-khoán beh phoe-phêng hit-khoán sī m̄-tio̍h ê sū.</p></div>
</body>
</html>