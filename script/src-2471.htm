<!DOCTYPE HTML PUBLIC "-//W3C//DTD HTML 4.01 Transitional//EN">
<html xmlns="http://www.w3.org/1999/xhtml">
<head>
<title>台灣白話字文獻館-予人和平的人有福氣</title>
<meta http-equiv="Content-Type" content="text/html; charset=utf-8">
<meta name="Keywords" content="台灣,白話字,台語,閩南語.拼音,教會白話字,予人和平的人有福氣,Hō͘ lâng hô-pêng ê lâng ū hok-khì,芥菜子">
<meta name="description" content="「予人和平的人有福氣」
 馬太5 章 9節。
主耶穌佇世間的時，有周圍四方傳道理，有一擺佇迦百農附近的所在，看見眾人規陣就近伊。就peh上天然的教壇來說教，題目是論福氣，攏總有8 个。這tia̍p">
<meta name="author" content="國立台灣師範大學台灣文化及語言文學研究所" />
<script language="JavaScript" type="text/JavaScript">
function src_close(){
	if(window.opener){
		window.opener.focus();
		window.close();
	}
}
</script>
<link href="../css/chi.css" rel="stylesheet" type="text/css">
</head>
<body leftmargin="0" topmargin="0" onload="window.focus()">
<center>
<table width="700" height="100%" border="0" cellpadding="0" cellspacing="0" bgcolor="#FFFFFF" class="outline_bk">
  <tr>
    <td bgcolor="#525252"> <table width="100%" height="35" border="0" cellpadding="8" cellspacing="0">
        <tr>
          <td width="4" bgcolor="#FFFFFF" class="be15">&nbsp;</td>
          <td width="100" bgcolor="#FFFFFF" class="be15"><strong>NO. 2</strong></td>
          <td class="we15b">芥菜子</td>
          <td width="25"><a href="#" onclick="src_close();"><img src="../images/btn_close.gif" border="0"></a></td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td>
      <table width="100%" border="0" cellspacing="0" cellpadding="0">
        <tr>
          <td width="30" align="left">
          	          	  <a href="src-2470.htm"><img src="../images/btn_l.gif" width="15" height="121" hspace="5" border="0"></a>
          	          </td>
          <td align="center"><a href="../album/artical/full/4a14f76b0fcef.jpg" target="src"><img src="../album/artical/4a14f76b0fcef.jpg" border="0"></a></td>
          <td width="30" align="right">
          	          	  <img src="../images/btn_r.gif" width="15" height="121" hspace="5" border="0" style="opacity:0.3; filter:alpha(opacity=30)">
          	          </td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td align="center" bgcolor="#000000"><img src="../images/spacer.gif" width="1" height="1"></td>
  </tr>
  <tr>
    <td bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td><table border="0" cellspacing="0" cellpadding="1">
              <tr>
                <td><table width="100%" border="0" cellspacing="0" cellpadding="0">
                    <tr>
                      <td class="gy12">日期：1927-5</td>
                      <td><img src="../images/spacer.gif" width="20" height="5" border="0"></td>
                      <td class="gy12">篇名：予人和平的人有福氣 Hō͘ lâng hô-pêng ê lâng ū hok-khì</td>
                      <td><img src="../images/spacer.gif" width="20" height="5" border="0"></td>
                      <td class="gy12">芥菜子</td>
                    </tr>
                </table></td>
              </tr>
              <tr>
                <td class="gy12">作者：Tân Chheng-gī 陳清義</td>
              </tr>
            </table></td>
          <td><img src="../images/spacer.gif" width="10" height="5"></td>
        </tr>
      </table></td>
  </tr>
  <tr>
    <td align="center" bgcolor="#FFFFFF"><img src="../images/spacer.gif" width="1" height="1"></td>
  </tr>
  <tr>
    <td align="left" bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td class="gy12" align="left">
          	<a href="#" onclick="cj.fn.showContent.show(''); return false;"><img src="../images/btn_word01.gif" width="20" height="20" hspace="0" vspace="5" border="0" align="absmiddle"></a>
            <a href="#" onclick="cj.fn.showContent.show('tailo'); return false"><img src="../images/btn_word02.gif" width="20" height="20" hspace="0" vspace="5" border="0" align="absmiddle"></a>
          </td>
          <td><img src="../images/spacer.gif" width="10" height="5"></td>
        </tr>
        <tr>
          <td><img src="../images/spacer.gif" width="10" height="5"></td>
          <td class="gy12" id="artical_content" align="left"><p align="center">「予人和平的人有福氣」</p><br />
<p style="text-align: center;">&nbsp;馬太5 章 9節。</p><br />
<p>主耶穌佇世間的時，有周圍四方傳道理，有一擺佇迦百農附近的所在，看見眾人規陣就近伊。就peh上天然的教壇來說教，題目是論福氣，攏總有8 个。這tia̍p愛將第7 个來論，佇漢文的聖經是講和平的人有福氣。照本文是講予人和平的人有福氣，按呢較著。</p><br />
<p>論予人和平這4 字，是好字，閣再真好聽。是上帝的聖旨，也是主耶穌的教示，伊是和平的人君，降世做人，做一chân大事業，予世間人佮上帝和好。也予萬國的人通歸一體大家相疼結和平的果子，來合上帝的旨意，所以予人和平的，就是承受上帝的聖旨，順趁基督的教訓。</p><br />
<p>按呢咱人毋但家己行和平，也著幫贊人予人來行和平，是真要緊，予人和平，是利益人，予人相爭是害人。可惜現今的人予人相爭較濟，予人和平較少，不但會外的人按呢，就教會內也有這款的人物佇teh。所以教會有時會生出相爭攪擾，著oa̍t頭來看這chân聖經所記載主耶穌佇天然的台頂所教示的話，伊講予人和平的人有福氣。對反來講，予人相爭的人，有災厄，所以著謹慎，著歡喜承受主的教示，聽人的勉勵。美國有一个出名的牧師，真樸實，gâu辦事gâu勉勵人，會友若拄著冤家，請伊去苦勸，就連鞭和。有一擺，一間拜堂的會友拄著相爭大攪擾，欲請伊去設法，伊無閒通去，寫一張批欲去勉勵in，siâng彼時伊也寫一張欲予佃人，寫好，欲入批lông 的時，入毋著張。將欲予佃人彼張，入予教會。批到的時，會友攏聚集佇拜堂，愛聽牧師的苦勸。長老就開批，出聲讀。「籬笆恁著修理，也著創較懸，較堅固，彼隻烏牛káng恁著特別注意」。會友聽了真奇怪，按呢thái 是 teh勉勵。中間有一个起來講，列位的兄弟姊妹ah，牧師寫按呢，實在真著，真正有勉勵咱，我說明予恁聽。1、籬笆著修理，意思是叫咱教會著整頓。2、著創較懸，較堅固，意思是叫咱毋通凊采，毋通予外派的人入來咱的教會。3、彼隻烏牛káng，著特別注意。意思是叫咱著提防魔鬼，烏牛káng，是指魔鬼，咱實在著真注意，毋通予伊迷惑，來生起攪擾。眾會友聽了真受感激，大家攏和平，對彼tia̍p了後，無閣冤家。今這个和平，不但教會teh欠用。家庭也大欠用，社會也大欠用，國家閣較大欠用。人若會予各方面行和平，是做好事。照耶穌的教示，是講彼款的人有福氣，啥物福氣，就是欲稱做上帝的囝，這號福氣，kiám-chhái有人愛恥笑講，這thái有啥物福氣。有lah，稱做上帝的囝，這款的福氣，算袂了，有3款大要緊的福氣，寫佇下底。</p><br />
<p>1、佇上帝的身邊，常常佮上帝相見面、往來，這是福氣。</p><br />
<p>2、享受上帝的快樂，上帝所有的快樂，伊的囝也有，這是福氣。</p><br />
<p>3、得著上帝的家業。上帝所積聚的家業，是欲予伊的囝得，人若會得稱做上帝的囝，就是做èng-tit sû-gia̍p的囝，這是大大的福氣，講袂了。</p><br />
<p>願咱大家著欣慕來得著這款的福氣。就是著致意來予人和平。</p></td>
          <td><img src="../images/spacer.gif" width="10" height="5"></td>
        </tr>
      </table>
    </td>
  </tr>
</table>
</center>
<div style="display:none" id="artical_tailo"><p align="center">"Hō͘ lâng hô-pêng ê lâng ū hok-khì"</p><br />
<p style="text-align: center;">&nbsp;Má-thài 5 chuiⁿ 9 chat.</p><br />
<p>Chú Iâ-so͘ tī sè-kan ê sî, ū chiu-uî sù-hong thoân tō-lí, ū chi̍t pái tī Ka-pek-lông hū-kūn ê só͘-chāi, khoàⁿ-kìⁿ chèng-lâng kui-tīn chiū-kūn i.&nbsp; Chiū peh chiūⁿ thian-jiân ê kàu-toâⁿ lâi soat-kàu, toê-ba̍k sī lūn hok-khì, lóng-chóng ū 8 ê.&nbsp; Chit-tia̍p ài chiong tē 7 ê lâi lūn, tī hàn-bûn ê Sèng-keng sī kóng hô-pêng ê lâng ū hok-khì.&nbsp; Chiàu pún-bûn sī kóng hō͘ lâng hô-pêng ê lâng ū hok-khì, án-ni khah tio̍h.</p><br />
<p>Lūn hō͘ lâng hô-pêng chit 4 jī, sī hó jī, koh-chài chin hó thiaⁿ.&nbsp; Sī Siōng-tè ê sèng-chí, iā sī Chú Iâ-so͘ ê kà-sī, I sī hô-pêng ê Jîn-kun, kàng-sè choè lâng, choè chi̍t chân toā sū-gia̍p, hō͘ sè-kan lâng kap Siōng-tè hô-hó.&nbsp; iā hō͘ bān-kok ê lâng thang kui it-thé tāi-ke saⁿ-thiàⁿ kiat hô-pêng ê ké-chí, lâi ha̍p Siōng-tè ê chí-ì, só͘-í hō͘ lâng hô-pêng ê, chiū-sī sêng-siū Siōng-tè ê sèng-chí, sūn-thàn Ki-tok ê kàu-hùn.</p><br />
<p>án-ni lán lâng m̄-nā ka-kī kiâⁿ hô-pêng, iā tio̍h pang-chān lâng hō͘ lâng lâi kiâⁿ hô-pêng, sī chin iàu-kín, hō͘ lâng hô-pêng, sī lī-ek lâng, hō͘ lâng siong-cheng sī hāi lâng.&nbsp; Khó-sioh hiān-kim ê lâng hō͘ lâng siong-cheng khah choē, hō͘ lâng hô-pêng khah chió, put-tàn hoē-goā ê lâng án-ni, chiū kàu-hoē lāi iā ū chit khoán ê jîn-bu̍t tī-teh.&nbsp; Só͘-í kàu-hoē ū sî oē siⁿ-chhut siong-cheng kiáu-jiáu, tio̍h oa̍t-thâu lâi khoàⁿ chit chân Sèng-keng só͘ kì-chài Chú Iâ-so͘ tī thian-jiân ê tâi-téng só͘ kà-sī ê oē, I kóng hō͘ lâng hô-pêng ê lâng ū hok-khì.&nbsp; Tuì-hoán lâi kóng, hō͘ lâng siong-cheng ê lâng, ū chai-ē, só͘-í tio̍h kín-sīn, tio̍h hoaⁿ-hí sêng-siū Chú ê kà-sī, thiaⁿ lâng ê bián-lē.&nbsp; Bí-kok ū chi̍t ê chhut-miâ ê Bo̍k-su, chin phoh-sit, gâu pān-sū gâu bián-lē lâng, hoē-iú nā tú-tio̍h oan-ke, chhiáⁿ i khì khó͘-khǹg, chiū liâm-piⁿ hô.&nbsp; Ū chi̍t pái, chi̍t keng pài-tn̂g ê hoē-iú tú-tio̍h siong-cheng toā kiáu-jiáu, beh chhiáⁿ i khì siat-hoat, i bô êng thang khì, siá chi̍t tiuⁿ phoe beh khì bián-lē in, siâng hit-sî i iā siá chi̍t tiuⁿ beh hō͘ tiān-jîn, siá hó, beh ji̍p phoe-lông ê sî, ji̍p m̄ tio̍h tiuⁿ.&nbsp; Chiong beh hō͘ tiān-jîn hit tiuⁿ, ji̍p hō͘ kàu-hoē.&nbsp; Phoe kàu ê sî, hoē-iú lóng chū-chi̍p tī pài-tn̂g, ài thiaⁿ bo̍k-su ê khó͘-khǹg.&nbsp; Tiúⁿ-ló chiū khui phoe, chhut-siaⁿ tha̍k.&nbsp; "Lî-pa lín tio̍h siu-lí, iā tio̍h chhòng khah koân, khah kian-kò͘, hit chiah O͘-gû-káng lín tio̍h te̍k-pia̍t chù-ì".&nbsp; Hoē-iú thiaⁿ liáu chin kî-koài, án-ni thái sī teh bián-lē.&nbsp; Tiong-kan ū chi̍t ê khí lâi kóng, Lia̍t-uī ê hiaⁿ-tī chí-bē ah, Bo̍k-su siá án-ni, si̍t-chāi chin tio̍h, chin-chiàⁿ ū bián-lē lán, goá soat-bêng hō͘ lín thiaⁿ.&nbsp; 1. Lî-pa tio̍h siu-lí, ì-sù sī kiò lán Kàu-hoē to̍h chéng-tùn.&nbsp; 2. Tio̍h chhiòng khah koân, khah kian-kò͘, ì-sù sī kiò lán m̄-thang chhìn-chhái, m̄-thang hō͘ goā-phài ê lâng ji̍p lâi lán ê kàu-hoē.&nbsp; 3. Hit-chiah O͘-gû-káng, tio̍h te̍k-pia̍t chù-ì.&nbsp; Ì-sù sī kiò lán tio̍h ti-hông mô͘-kuí, O͘-gû-káng, sī chí mô͘-kuí, lán si̍t-chāi tio̍h chin chù-ì, m̄-thang hō͘ i bê-he̍k, lâi siⁿ khí kiáu-jiáu.&nbsp; Chèng hoē-iú thiaⁿ-liáu chin siū kám-kek, tāi-ke lóng hô-pêng, tuì hit tia̍p liáu-āu, bô koh oan-ke.&nbsp; Taⁿ chit ê hô-pêng, put-tàn kàu-hoē teh khiàm-êng.&nbsp; Ka-têng iā toā khiàm-ēng, Siā-hoē iā toā khiàm-ēng, Kok-ka koh-khah toā khiàm-ēng.&nbsp; Lâng nā oē hō͘ kok hong-bīn kiâⁿ hô-pêng, sī choè hó-sū.&nbsp; Chiàu Iâ-so͘ ê kà-sī, sī kóng hit khoán ê lâng ū hok-khì, sím-mi̍h hok-khì, chiū-sī beh chheng-choè Siōng-tè ê kiáⁿ, chit hō hok-khì.&nbsp; Kiám-chhái ū lâng ài thí-chhiò kóng, Che thài ū sím-mi̍h hok-khì.&nbsp; Ū lah, chheng-choè Siōng-tè ê kiáⁿ, chit khoán ê hok-khì, sǹg boē liáu, ū 3 khoán toā iàu-kín ê hok-khì, siá tī ē-toé.</p><br />
<p>1. Tī Siōng-tè ê sin-piⁿ, siông-siông kap Siōng-tè saⁿ kìⁿ-bīn, óng-lâi, che sī hok-khì.</p><br />
<p>2. Hióng-siū Siōng-tè ê khoài-lo̍k, Siōng-tè só͘ ū ê khoài-lo̍k, i ê kiáⁿ iā ū, che sī hok-khì.</p><br />
<p>3. Tit-tio̍h Siōng-tè ê ke-gia̍p.&nbsp; Siōng-tè só͘ chek-chū ê ke-gia̍p, sī beh hō͘ i ê kiáⁿ tit, lâng nā oē tit chheng-choè Siōng-tè ê kiáⁿ, chiū-sī choè èng-tit sû-gia̍p ê kiáⁿ, che sī toā-toā ê hok-khì, kóng bē liáu.</p><br />
<p>Goān lán tāi-ke tio̍h him-bō͘ lâi tit-tio̍h chit khoán ê hok-khì.&nbsp; Chiū-sī tio̍h tì-ì lâi hō͘ lâng hô-pêng.</p></div>
</body>
</html>