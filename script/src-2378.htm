<!DOCTYPE HTML PUBLIC "-//W3C//DTD HTML 4.01 Transitional//EN">
<html xmlns="http://www.w3.org/1999/xhtml">
<head>
<title>台灣白話字文獻館-著怎樣</title>
<meta http-equiv="Content-Type" content="text/html; charset=utf-8">
<meta name="Keywords" content="台灣,白話字,台語,閩南語.拼音,教會白話字,著怎樣,Tio̍h cháiⁿ-iún,芥菜子">
<meta name="description" content="著怎樣？
 「以法連親像燒餅無péng」；Hose 7：8。
基督徒的生活有兩面：表面生活佮內面的生活。前的就是守禮拜赴集會，後的，就是家己生活的款式，個人抑是家庭的生活。這兩項攏是要緊，毋通一爿">
<meta name="author" content="國立台灣師範大學台灣文化及語言文學研究所" />
<script language="JavaScript" type="text/JavaScript">
function src_close(){
	if(window.opener){
		window.opener.focus();
		window.close();
	}
}
</script>
<link href="../css/chi.css" rel="stylesheet" type="text/css">
</head>
<body leftmargin="0" topmargin="0" onload="window.focus()">
<center>
<table width="700" height="100%" border="0" cellpadding="0" cellspacing="0" bgcolor="#FFFFFF" class="outline_bk">
  <tr>
    <td bgcolor="#525252"> <table width="100%" height="35" border="0" cellpadding="8" cellspacing="0">
        <tr>
          <td width="4" bgcolor="#FFFFFF" class="be15">&nbsp;</td>
          <td width="100" bgcolor="#FFFFFF" class="be15"><strong>NO. 3</strong></td>
          <td class="we15b">芥菜子</td>
          <td width="25"><a href="#" onclick="src_close();"><img src="../images/btn_close.gif" border="0"></a></td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td>
      <table width="100%" border="0" cellspacing="0" cellpadding="0">
        <tr>
          <td width="30" align="left">
          	          	  <a href="src-3976.htm"><img src="../images/btn_l.gif" width="15" height="121" hspace="5" border="0"></a>
          	          </td>
          <td align="center"><a href="../album/artical/full/49f6a5a65bdc2.jpg" target="src"><img src="../album/artical/49f6a5a65bdc2.jpg" border="0"></a></td>
          <td width="30" align="right">
          	          	  <img src="../images/btn_r.gif" width="15" height="121" hspace="5" border="0" style="opacity:0.3; filter:alpha(opacity=30)">
          	          </td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td align="center" bgcolor="#000000"><img src="../images/spacer.gif" width="1" height="1"></td>
  </tr>
  <tr>
    <td bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td><table border="0" cellspacing="0" cellpadding="1">
              <tr>
                <td><table width="100%" border="0" cellspacing="0" cellpadding="0">
                    <tr>
                      <td class="gy12">日期：1926-10</td>
                      <td><img src="../images/spacer.gif" width="20" height="5" border="0"></td>
                      <td class="gy12">篇名：著怎樣 Tio̍h cháiⁿ-iún</td>
                      <td><img src="../images/spacer.gif" width="20" height="5" border="0"></td>
                      <td class="gy12">芥菜子</td>
                    </tr>
                </table></td>
              </tr>
              <tr>
                <td class="gy12">作者：Siau Lo̍k-siān 蕭樂善</td>
              </tr>
            </table></td>
          <td><img src="../images/spacer.gif" width="10" height="5"></td>
        </tr>
      </table></td>
  </tr>
  <tr>
    <td align="center" bgcolor="#FFFFFF"><img src="../images/spacer.gif" width="1" height="1"></td>
  </tr>
  <tr>
    <td align="left" bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td class="gy12" align="left">
          	<a href="#" onclick="cj.fn.showContent.show(''); return false;"><img src="../images/btn_word01.gif" width="20" height="20" hspace="0" vspace="5" border="0" align="absmiddle"></a>
            <a href="#" onclick="cj.fn.showContent.show('tailo'); return false"><img src="../images/btn_word02.gif" width="20" height="20" hspace="0" vspace="5" border="0" align="absmiddle"></a>
          </td>
          <td><img src="../images/spacer.gif" width="10" height="5"></td>
        </tr>
        <tr>
          <td><img src="../images/spacer.gif" width="10" height="5"></td>
          <td class="gy12" id="artical_content" align="left"><p align="center">著怎樣？</p><br />
<p>&nbsp;「以法連親像燒餅無péng」；Hose 7：8。</p><br />
<p>基督徒的生活有兩面：表面生活佮內面的生活。前的就是守禮拜赴集會，後的，就是家己生活的款式，個人抑是家庭的生活。這兩項攏是要緊，毋通一爿發達到傷過頭，也一面攏無發達。著平平進步；若無就是親像人teh燒餅無péng。燒餅若無péng：</p><br />
<p>(1)、一爿無熟：以法連看是可取，毋kú上帝不止受氣in：因為in小部分的順趁排佇門口，也違逆，反抗滿滿佇in 的厝後。濟濟人信主久久；但是佇成聖生活iáu-kú青青。啥物因端按呢？因為無實在得著上帝的恩典。這个恩典就是力。你若果然得著恩典，就會感著大的氣力teh幫贊你。對按呢你的所想所講，所行大大受影響。後來這个成聖的生活才會漸漸進步。咱日日所著求的就是有成聖的生活，毋kú欲到完全是oh得；總是著有宇宙的成聖，是要緊。毋是佇禮拜堂你會得成聖，到出去的時明明予人看見魔鬼管轄你的所做。毋是佇這所在會，到去別位就袂。若按呢就是親像餅無péng，一爿無熟。</p><br />
<p>(2)、一爿會 to̍h火燒：拄仔彼面是麵粉的原色攏無變，這面烏sô-sô。有人講宗教心袂會完全發達，若有十分6，抑是7，上帝也毋敢嫌。這自然是無欣慕愛進步的人的話。總是咱有過頭的，也有無夠的，若會將過頭的來補無夠的就到額。常常看見人真熱心，總是是kó͘-chip-tek 的熱心。伊所教示的道理，歡喜聽，歡喜承受，真歡迎，常常念，常常講；但是別款，是較要緊的伊無愛聽，有人就揀較袂予家己艱苦的道理來熱心。親像法利賽人所歡迎，所接納的是會予in 感著真爽快的。若會知in外皮的裝飾的 in真出力真致意，致到in佇這面to̍h火燒。人若是過頭佇外皮，佇心內就無敬神的活氣。人若佇公眾的面前，行踏講話愛顯明伊是聖徒，佇伊的心內魔鬼teh做工。餅一爿無熟一爿to̍h火燒今著怎樣？</p><br />
<p>(3)、著péng，這是咱所捌。毋kú chī-chuī欲péng？我若是按呢，主ah，求你共我péng，我無成聖，無誠實這面péng予上帝你疼痛的火來燒，予我得著你的氣力來進步。也予我臭火燒彼爿暫時久得著較冷來知我的罪過。求你予我無做兩樣心的人，獨獨欣慕愛得著上帝你的神的感化，予我得著你的祝福來踮佇恩典的下面。因為我知我若親像餅無péng我就無較贏空空。</p></td>
          <td><img src="../images/spacer.gif" width="10" height="5"></td>
        </tr>
      </table>
    </td>
  </tr>
</table>
</center>
<div style="display:none" id="artical_tailo"><p align="center">Tio̍h cháiⁿ-iún?</p><br />
<p>&nbsp;"Í-hoat-liân chhin-chhiūⁿ sio piáⁿ bō péng"; Hose 7: 8.</p><br />
<p>Ki-tok-tô͘ ê seng-oa̍h ū nn̄g-bīn: piáu-bīn seng-oa̍h kap lāi-bīn ê seng-oa̍h. Chêng ê chiū-sī siú lé-pài hù chi̍p-hoē, āu-ê, chiū-sī Ka-kī seng-oa̍h ê khoán-sit, kò-jîn á-sī ke-têng ê seng-oa̍h. Chit nn̄g-hāng lóng sī iàu-kín, m̄-thang chi̍t pêng hoat-ta̍t kàu siuⁿ kè-thâu, ia̍h chi̍t bīn lóng bô hoat-ta̍t. Tio̍h pîⁿ-pîⁿ chìn-pō͘; nā bô chiū-sī chhin-chhiūⁿ lâng teh sio piáⁿ bô péng. Sio piáⁿ nā bô péng:</p><br />
<p>(1). Chi̍t pêng bô se̍k: Í-hoat-liân khoàⁿ sī khó-chhú, m̄-kú Siōng-tè put-chí siū-khì in: in-uī in sió pō͘-hūn ê sūn-thàn pâi tī mn̂g-kháu, ia̍h uî-ke̍h, hoán-khòng moá-moá tī in ê chhù-āu. Choē-choē lâng sìn Chú kú-kú; nā-sī tī chiâⁿ sèng seng-oa̍h iáu-kú chhiⁿ-chhiⁿ. Sím-mi̍h in-toaⁿ án-ni? In-uī bô si̍t-chāi tit-tio̍h Siōng-tè ê un-tián. Chit ê un-tián chiū-sī la̍t. Lí nā kó-jiân tit-tio̍h un-tián, chiū oē kám-tio̍h toā ê khuì-la̍t teh pang-chān lí. Tuì án-ni lí ê só͘-siūⁿ só͘-kóng, só͘-kiâⁿ toā-toā siū éng-hióng. āu-lâi chit ê chiâⁿ-sèng ê seng-oa̍h chiah oē chiām-chiām chìn-pō͘. Lán ji̍t-ji̍t só͘ tio̍h kiû ê chiū-sī ū chiâⁿ sèng ê seng-oa̍h, m̄-kú beh kàu oân-choân sī oh tit; chóng-sī tio̍h ū ú-tiū-tek chiâⁿ-sèng, sī iàu-kín. M̄-sī tī lé-pài-tn̂g lí oē tit chiâⁿ-sèng, kàu chhut-khì ê sî bêng-bêng hō͘ lâng khoàⁿ-kìⁿ Mô͘-kuí koán-hat lí ê só͘-choè. M̄-sī tī chit só͘-chāi oē, kàu khì pa̍t uī chiū boē. Nā án-ni chiū-sī chhin-chhiūⁿ piáⁿ bô péng, chi̍t pêng bô se̍k.</p><br />
<p>(2). Chi̍t pêng oē to̍h hé sio: Tú-á hit bīn sī mī-hún ê goân-sek lóng bô piàn, chit bīn o͘-sô-sô. Ū lâng kóng chong-kàu sim boē oē oân-choân hoat-ta̍t, nā ū cha̍p-hun 6, á-sī 7, Siōng-tè ia̍h m̄-káⁿ hiâm. Che chū-jiân sī bô him-bō͘ ài chìn-pō͘ ê lâng ê oē. Chóng-sī lán ū kè-thâu ê, ia̍h ū bô kàu ê, nā oē chiong kè-thâu ê lâi pó͘ bô kàu ê chiū kàu-gia̍h. Siông-siông khoàⁿ-kìⁿ lâng chin jia̍t-sim, chóng-sī sī kó͘-chip-tek ê jia̍t-sim. I só͘ kà-sī ê tō-lí, hoaⁿ-hí thiaⁿ, hoaⁿ-hí sêng-siū, chin hoan-gêng, siông-siông liām, siông-siông kóng; nā-sī pa̍t-khoán, sī khah iàu-kín ê i bô ài thiaⁿ, ū lâng chiū kéng khah boē hō͘ ka-kī kan-khó͘ ê tō-lí lâi jia̍t-sim. Chhin-chhiūⁿ Hoat-lī-sài lâng só͘ hoan-gêng, só͘ chiap-la̍p ê sī oē hō͘ in kám-tio̍h chin sóng-khoài ê. Nā oē chai in goā-phoê ê chng-thāⁿ ê in chin chhut-la̍t chin tì-ì, tì-kàu in tī chit-bīn to̍h-hé-sio. Lâng nā sī kè-thâu tī goā-phoê, tī sim-lāi chiū bô kèng-sîn ê oa̍h-khì. Lâng nā tī kong-chiòng ê bīn-chêng, kiâⁿ ta̍h kóng-oē ài hián-bêng I sī sèng-tô͘, tī I ê sim-lāi Mô͘-kuí teh choè kang. Piáⁿ chi̍t pêng bô se̍k chi̍t pêng to̍h hé sio taⁿ tio̍h cháiⁿ-iūⁿ?</p><br />
<p>(3). Tio̍h péng, che sī lán só͘ bat. M̄-kú chī-chuī beh péng? Goá nā sī án-ni, Chú-ah, kiû lí kā goá péng, Goá bô chiâⁿ sèng, bô sêng-si̍t chit bīn péng hō͘ Siōng-tè lí thiàⁿ-thàng ê hé lâi sio, hō͘ goá tit-tio̍h lí ê khuì-la̍t lâi chìn-pō͘. ia̍h hō͘ goá chhàu-hé-sio hit pêng chiām-sî kú tit-tio̍h khah léng lâi chai goá ê choē-koà. Kiû lí hō͘ goá bô choè nn̄g-iūⁿ-sim ê lâng, to̍k-to̍k him-bō͘ ài tit-tio̍h Siōng-tè lí ê sîn ê kám-hoà, hō͘ goá tit-tio̍h lí ê chiok-hok lâi tiàm tī un-tián ê ē-bīn. In-uī goá chai goá nā chhin-chhiūⁿ piáⁿ bô péng goá chiū bô khah iâⁿ khang-khang.</p></div>
</body>
</html>