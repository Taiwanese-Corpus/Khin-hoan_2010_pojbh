<!DOCTYPE HTML PUBLIC "-//W3C//DTD HTML 4.01 Transitional//EN">
<html xmlns="http://www.w3.org/1999/xhtml">
<head>
<title>台灣白話字文獻館-迷信快傳染</title>
<meta http-equiv="Content-Type" content="text/html; charset=utf-8">
<meta name="Keywords" content="台灣,白話字,台語,閩南語.拼音,教會白話字,迷信快傳染,Bē-sìn khoài thoân-jiám,芥菜子">
<meta name="description" content="迷信快傳染
     佇士林附近有一個細的山仔，號做芝山巖頂面有起一間廟是服事開漳聖王，月外日前佇山腳的石頭邊有出一káng水泉，人共伊號做仙水。
   就四界謠言講不論甚物病若啉彼个水，就會好，">
<meta name="author" content="國立台灣師範大學台灣文化及語言文學研究所" />
<script language="JavaScript" type="text/JavaScript">
function src_close(){
	if(window.opener){
		window.opener.focus();
		window.close();
	}
}
</script>
<link href="../css/chi.css" rel="stylesheet" type="text/css">
</head>
<body leftmargin="0" topmargin="0" onload="window.focus()">
<center>
<table width="700" height="100%" border="0" cellpadding="0" cellspacing="0" bgcolor="#FFFFFF" class="outline_bk">
  <tr>
    <td bgcolor="#525252"> <table width="100%" height="35" border="0" cellpadding="8" cellspacing="0">
        <tr>
          <td width="4" bgcolor="#FFFFFF" class="be15">&nbsp;</td>
          <td width="100" bgcolor="#FFFFFF" class="be15"><strong>NO. 2</strong></td>
          <td class="we15b">芥菜子</td>
          <td width="25"><a href="#" onclick="src_close();"><img src="../images/btn_close.gif" border="0"></a></td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td>
      <table width="100%" border="0" cellspacing="0" cellpadding="0">
        <tr>
          <td width="30" align="left">
          	          	  <a href="src-2004.htm"><img src="../images/btn_l.gif" width="15" height="121" hspace="5" border="0"></a>
          	          </td>
          <td align="center"><a href="../album/artical/full/49f03681e662b.jpg" target="src"><img src="../album/artical/49f03681e662b.jpg" border="0"></a></td>
          <td width="30" align="right">
          	          	  <img src="../images/btn_r.gif" width="15" height="121" hspace="5" border="0" style="opacity:0.3; filter:alpha(opacity=30)">
          	          </td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td align="center" bgcolor="#000000"><img src="../images/spacer.gif" width="1" height="1"></td>
  </tr>
  <tr>
    <td bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td><table border="0" cellspacing="0" cellpadding="1">
              <tr>
                <td><table width="100%" border="0" cellspacing="0" cellpadding="0">
                    <tr>
                      <td class="gy12">日期：1927-10</td>
                      <td><img src="../images/spacer.gif" width="20" height="5" border="0"></td>
                      <td class="gy12">篇名：迷信快傳染 Bē-sìn khoài thoân-jiám</td>
                      <td><img src="../images/spacer.gif" width="20" height="5" border="0"></td>
                      <td class="gy12">芥菜子</td>
                    </tr>
                </table></td>
              </tr>
              <tr>
                <td class="gy12">作者：Tân Chheng-gī 陳清義</td>
              </tr>
            </table></td>
          <td><img src="../images/spacer.gif" width="10" height="5"></td>
        </tr>
      </table></td>
  </tr>
  <tr>
    <td align="center" bgcolor="#FFFFFF"><img src="../images/spacer.gif" width="1" height="1"></td>
  </tr>
  <tr>
    <td align="left" bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td class="gy12" align="left">
          	<a href="#" onclick="cj.fn.showContent.show(''); return false;"><img src="../images/btn_word01.gif" width="20" height="20" hspace="0" vspace="5" border="0" align="absmiddle"></a>
            <a href="#" onclick="cj.fn.showContent.show('tailo'); return false"><img src="../images/btn_word02.gif" width="20" height="20" hspace="0" vspace="5" border="0" align="absmiddle"></a>
          </td>
          <td><img src="../images/spacer.gif" width="10" height="5"></td>
        </tr>
        <tr>
          <td><img src="../images/spacer.gif" width="10" height="5"></td>
          <td class="gy12" id="artical_content" align="left"><p align="center">迷信快傳染</p><br />
<p>&nbsp;&nbsp;&nbsp;&nbsp; 佇士林附近有一個細的山仔，號做芝山巖頂面有起一間廟是服事開漳聖王，月外日前佇山腳的石頭邊有出一káng水泉，人共伊號做仙水。</p><br />
<p>&nbsp;&nbsp; 就四界謠言講不論甚物病若啉彼个水，就會好，對彼霎了後，就有人去遐入水。日日ná濟人，對各方面來，大家去遐入水，紲去廟裡燒金，現時每日有幾若千人去，我也去共伊看覓，果然oe oe陣陣往來不絕，有的對火車，有的對自動車，有的對人力車，真心適，真鬧熱，欲去入水，著輪班，等真久，著接一choā長長親像鬧熱時排佇停車場接一choā長長去鉸單的款，逐人所得著的水是2，3，兩nā-tiāⁿ，無通予人濟，逐人得著彼个水看著ka-ná寶貝，佇路邊有人搭店仔teh賣糕仔金，攏總有40外間。彼个水照衛生teh研究，啉袂合，因為內中有硝酸佮阿摩尼亞的質佇teh，iáu-kú遐的人毋驚，紲講是醫生怨妒lâm-sám講。迷信到深紲毋驚危險，真可惜。</p><br />
<p>&nbsp;&nbsp;&nbsp; 現時iáu-kú逐日有人去，毋知欲到甚物時！Ná去的人紲ná濟。照聽彼个teh共人入水的人teh講，上濟捌一日一萬七千外人去，實在通知迷信的傳染真正快。耶穌真的活命水，白白欲分予人，人無啥欲得，愛得這款的假仙水，實在真可惜。</p><br />
<p>&nbsp;&nbsp;&nbsp; 請列位替chiah的迷信者祈禱，予in會得醒悟越倒轉來入活命水，予靈魂啉了，逐等號的病，得著好。</p></td>
          <td><img src="../images/spacer.gif" width="10" height="5"></td>
        </tr>
      </table>
    </td>
  </tr>
</table>
</center>
<div style="display:none" id="artical_tailo"><p align="center">Bē-sìn khoài thoân-jiám</p><br />
<p>&nbsp;Tī Sū-lîm hū-kūn ū chi̍t-ê soè ê soaⁿ-á, hō(誤植hō͘)-choè Chi-soaⁿ-giâm téng-bīn ū khí chi̍t keng biō sī ho̍k-sāi Khai-chiang sèng-ông, ge̍h-goā-ji̍t chêng tī soaⁿ-kha ê chio̍h-thâu-piⁿ ū chhut chi̍t káng chuí-choâⁿ, lâng kā i hō-choè sian-chuí.</p><br />
<p>Chiū sì-koè iâu-giân kóng put-lūn sím-mi̍h pīⁿ nā lim hit ê chuí, chiū oē hó, tuì hit-tia̍p liáu-āu, chiū ū lâng khì hia ji̍p-chuí.&nbsp; Ji̍t-ji̍t ná choē lâng, tuì kok-hong-bīn lâi, tāi-ke khì hia ji̍p-chuí, soà-khì biō-nih sio-kim, hiān-sî muí-ji̍t ū kuí-nā chheng-lâng khì, goá iā khì kā i khoàⁿ-bāi, kó-jiân oe oe tīn-tīn óng-lâi put-choa̍t, ū-ê tuì hé-chhia, ū-ê tuì chū-tōng(誤植tông)-chhia, ū-ê tuì jîn-le̍k-chhia, chin(誤植chīn) sim-sek, chin lāu-jia̍t, beh khì ji̍p chuí, tio̍h lûn-pan, tán chin-kú, tio̍h chiap chi̍t-choā tn̂g-tn̂g chhin-chhiūⁿ lāu-jia̍t sî pâi tī thêng-chhia-tiūⁿ chiap chi̍t-choā tn̂g-tn̂g khì ka-toaⁿ ê khoán, ta̍k-lâng só͘ tit-tio̍h ê chuí sī 2, 3, niúⁿ nā-tiāⁿ, bô thang hō͘ lâng choē, ta̍k-lâng tit-tio̍h hit ê chuí khoàⁿ tio̍h ka-ná pó-poè, tī lō͘ piⁿ ū lâng tah tiám-á teh boē ko-á kim, lóng-chóng ū 40 goā keng.&nbsp; Hit ê chuí chiàu oē-seng teh gián-kiù, lim boē ha̍h, in-uī lāi-tiong ū siau-sng kap A-mo͘-nî-a ê chit tī-teh, iáu-kú hiah ê lâng m̄ kiaⁿ, soà kóng sī I-seng oàn-tò͘ lâm-sám kóng.&nbsp; Bê-sìn kàu chhim soà m̄-kiaⁿ guî-hiám, chin khó-sioh.</p><br />
<p>Hiān-sî iáu-kú ta̍k-ji̍t ū lâng khì, m̄-chai beh kàu sím-mi̍h sî!&nbsp; Ná khì ê lâng soà ná-choē.&nbsp; Chiàu thiaⁿ hit ê teh kā lâng ji̍p-chuí ê lâng teh kóng, siōng-choē bat chi̍t lâng teh kóng, siōng-choē bat chi̍t ji̍t chi̍t-bān chhit chheng goā lâng khì, si̍t-chāi thang chai bê-sìn ê thoân-jiám chin-chiàⁿ khoài.&nbsp; Iâ-so͘ chin ê oa̍h-miā chuí, pe̍h-pe̍h beh pun hō͘ lâng, lâng bô siáⁿ beh tit, ài tit chit-khoán ê ké sian-chuí, si̍t-chāi chin khó-sioh.</p><br />
<p>chhiáⁿ lia̍t-uī thoè chiah ê bê-sìn-chiá kî-tó, hō͘ in oē tit chhíⁿ-gō͘ oa̍t tò-tńg lâi ji̍p oa̍h-miā chuí, hō͘ lêng-hûn lim-liáu, ta̍k(誤植tak)-téng-hō ê pīⁿ, tit-tio̍h hó.</p></div>
</body>
</html>