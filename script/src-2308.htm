<!DOCTYPE HTML PUBLIC "-//W3C//DTD HTML 4.01 Transitional//EN">
<html xmlns="http://www.w3.org/1999/xhtml">
<head>
<title>台灣白話字文獻館-基督教佮佛教的研究</title>
<meta http-equiv="Content-Type" content="text/html; charset=utf-8">
<meta name="Keywords" content="台灣,白話字,台語,閩南語.拼音,教會白話字,基督教佮佛教的研究,Ki-tok-kàu kap Hu̍t-kàu ê gián-kiù,芥菜子">
<meta name="description" content="基督教佮佛教的研究
       世間的宗教，毋但一款，派別真濟，照學者所研究，聚集歸類，通講有3大類。
I. 蠻族tek宗教。
II. 一國 tek宗教。
III. 世界tek宗教。
  ">
<meta name="author" content="國立台灣師範大學台灣文化及語言文學研究所" />
<script language="JavaScript" type="text/JavaScript">
function src_close(){
	if(window.opener){
		window.opener.focus();
		window.close();
	}
}
</script>
<link href="../css/chi.css" rel="stylesheet" type="text/css">
</head>
<body leftmargin="0" topmargin="0" onload="window.focus()">
<center>
<table width="700" height="100%" border="0" cellpadding="0" cellspacing="0" bgcolor="#FFFFFF" class="outline_bk">
  <tr>
    <td bgcolor="#525252"> <table width="100%" height="35" border="0" cellpadding="8" cellspacing="0">
        <tr>
          <td width="4" bgcolor="#FFFFFF" class="be15">&nbsp;</td>
          <td width="100" bgcolor="#FFFFFF" class="be15"><strong>NO. 2</strong></td>
          <td class="we15b">芥菜子</td>
          <td width="25"><a href="#" onclick="src_close();"><img src="../images/btn_close.gif" border="0"></a></td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td>
      <table width="100%" border="0" cellspacing="0" cellpadding="0">
        <tr>
          <td width="30" align="left">
          	          	  <a href="src-3971.htm"><img src="../images/btn_l.gif" width="15" height="121" hspace="5" border="0"></a>
          	          </td>
          <td align="center"><a href="../album/artical/full/49f675fa5d00e.jpg" target="src"><img src="../album/artical/49f675fa5d00e.jpg" border="0"></a></td>
          <td width="30" align="right">
          	          	  <a href="src-2309.htm"><img src="../images/btn_r.gif" width="15" height="121" hspace="5" border="0"></a>
          	          </td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td align="center" bgcolor="#000000"><img src="../images/spacer.gif" width="1" height="1"></td>
  </tr>
  <tr>
    <td bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td><table border="0" cellspacing="0" cellpadding="1">
              <tr>
                <td><table width="100%" border="0" cellspacing="0" cellpadding="0">
                    <tr>
                      <td class="gy12">日期：1926-8</td>
                      <td><img src="../images/spacer.gif" width="20" height="5" border="0"></td>
                      <td class="gy12">篇名：基督教佮佛教的研究 Ki-tok-kàu kap Hu̍t-kàu ê gián-kiù</td>
                      <td><img src="../images/spacer.gif" width="20" height="5" border="0"></td>
                      <td class="gy12">芥菜子</td>
                    </tr>
                </table></td>
              </tr>
              <tr>
                <td class="gy12">作者：Tân Chheng-gī 陳清義</td>
              </tr>
            </table></td>
          <td><img src="../images/spacer.gif" width="10" height="5"></td>
        </tr>
      </table></td>
  </tr>
  <tr>
    <td align="center" bgcolor="#FFFFFF"><img src="../images/spacer.gif" width="1" height="1"></td>
  </tr>
  <tr>
    <td align="left" bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td class="gy12" align="left">
          	<a href="#" onclick="cj.fn.showContent.show(''); return false;"><img src="../images/btn_word01.gif" width="20" height="20" hspace="0" vspace="5" border="0" align="absmiddle"></a>
            <a href="#" onclick="cj.fn.showContent.show('tailo'); return false"><img src="../images/btn_word02.gif" width="20" height="20" hspace="0" vspace="5" border="0" align="absmiddle"></a>
          </td>
          <td><img src="../images/spacer.gif" width="10" height="5"></td>
        </tr>
        <tr>
          <td><img src="../images/spacer.gif" width="10" height="5"></td>
          <td class="gy12" id="artical_content" align="left"><p align="center">基督教佮佛教的研究</p><br />
<p>&nbsp;&nbsp;&nbsp;&nbsp;&nbsp;&nbsp; 世間的宗教，毋但一款，派別真濟，照學者所研究，聚集歸類，通講有3大類。</p><br />
<p>I. 蠻族tek宗教。</p><br />
<p>II. 一國 tek宗教。</p><br />
<p>III. 世界tek宗教。</p><br />
<p>&nbsp;&nbsp;&nbsp;&nbsp;&nbsp;&nbsp; 啥物號做蠻族tek宗教？就是親像火教，多神教。</p><br />
<p>&nbsp;&nbsp;&nbsp;&nbsp;&nbsp;&nbsp; 啥物號做一國tek宗教？就是親像希臘教，道教。也啥物號做世界tek宗教？就是基督教、佛教、回回教這款。</p><br />
<p>&nbsp;&nbsp;&nbsp;&nbsp;&nbsp;&nbsp; 今這三个教，雖然平平稱做世界tek宗教，總是無攏總有救世主義的宗旨佇teh。回回教佇台灣無，毋免講，kan-ta將基督教佮佛教來講：</p><br />
<p>&nbsp;&nbsp;&nbsp;&nbsp;&nbsp;&nbsp; 照咱所知基督教是救世主義的宗教，佛教是厭世主義的宗教。今將2教來研究幾若款，排列佇下底：－</p><br />
<p>(1)&nbsp;&nbsp;&nbsp; 論兩教的發源地。基督教的發源地佇猶太國，佛教的發源地佇印度國。國雖然無相同，總是洲相同，平平佇亞西亞洲的內面。人teh講基督教是外夷的教，殊不知佛教也是外夷的教。</p><br />
<p>(2)&nbsp;&nbsp;&nbsp; 論兩教的教主。佛教的教主是釋迦，閣名，如來，又名釋迦牟尼，是印度摩迦陀國淨飯王的太子，伊19歲出家。論伊出世的日，照查考無相同；有人講是周宗王在位第 9年，有人講是周昭王在位第 24年，攏無相同。論伊的死日，有一說講是代先耶穌2426年，有一說講是代先耶穌370年；按呢精差2056年，真正通予人奇怪；總是照現今一般的學者所講，大概是代先耶穌500年，總是袂得通講是確實。基督教的教主就是基督，閣名耶穌，抑是講耶穌基督，就是上帝獨生的囝，降落世間做人，有神、人兩性。伊30 歲出來傳道，無精差。論伊出世的日，就是1926前，羅馬皇帝該撒亞古士督，佮猶太王希律的時代，無精差。論伊死的日，就是佇1926年前落來33年，拄著釘佇十字架，佇猶太總督彼拉多的時代，無精差。</p><br />
<p>&nbsp;&nbsp;&nbsp;&nbsp;&nbsp;&nbsp; 論釋迦出世的所在佮死的所在；有人講伊是佇Kiau-sat-lô͘國的迦毗羅城出世，有人講是佇錫蘭島，攏無相同。死的所在，有人講是佇Khu-si城附近的波羅樹園，有人講佇siang樹下，也攏無相同。基督出世的所在是佇猶太國的伯利恆啥，通決斷講；死的所在佇耶路撒冷的郊外各各他，也通決斷講。</p><br />
<p>&nbsp;&nbsp;&nbsp;&nbsp;&nbsp;&nbsp; 論這2个死了後的狀況怎樣？釋迦死了後就煞，永無閣看見；基督死了後3 日閣活40日上天，濟濟人看見通做干證。</p><br />
<p>(3)&nbsp;&nbsp;&nbsp; 論兩教的服事神。</p><br />
<p>&nbsp;&nbsp;&nbsp;&nbsp;&nbsp;&nbsp; 佛教有服事神抑無？照研究無。德國有一个研究佛教的出名人，伊的名Koppen，有講佛教袂有無死無終的神；閣一个名Miier也講佛教毋認有造萬物--的，也毋認有自然而有--的。閣照佛經有記載講，「神佮人的中間，我猶未看見有我應該拜--的」。(神人之間吾未見有吾所當拜者)閣再講 「天頂地下獨獨我第一尊貴」。(天上地下惟我獨尊)按呢通知佛教毋信天頂有一个真神。現今的佛教有改良，紲講in猶原有服事神，我捌聽見一个出名的本島和尚講，in所服事的神號做無極太祖。</p><br />
<p>&nbsp;&nbsp;&nbsp;&nbsp;&nbsp;&nbsp; 基督教有服事神抑無？有！服事啥物神？獨一真的神，宇宙萬物的大主宰，世界人類的大老爸。</p><br />
<p>(4)&nbsp;&nbsp;&nbsp; 論兩教的道理。</p><br />
<p>&nbsp;&nbsp;&nbsp;&nbsp;&nbsp;&nbsp;&nbsp;佛教的道理，予人oh明，in講in 的法門有八萬四千，人袂得通隨便知影。無奇怪，因為in 的教理有包含真濟種，別的宗教無親像按呢。雖罔佛教的專門家，也袂得通知到徹底。伊的經典是對伊的學生假託佛的喙來做，所以其中無實的話真濟。親像講，「如來升 33天」。這个是屬佇無影的話。</p><br />
<p>&nbsp;&nbsp;&nbsp;&nbsp;&nbsp;&nbsp; 基督教的教理，只有基督復臨，佮世界末日的預言，這款的教理真深，欲詳細分拆，對古早以來的神學者，也oh明白。除去這款以外，基督教的教理，通明白透徹；因為基督濟濟用譬喻，用平常的話，雖罔無學問的人也通得著了解。伊的經典有66本，就是對天傳授，對神的啟示。彼得講「聖經代先講的話，毋是人所會曉講，因為古早代先講的話，本毋是量約的話，是上帝的聖人受聖神感動來講」。</p><br />
<p>(5)&nbsp;&nbsp;&nbsp; 論兩教的戒律。佛教的戒律有10條：</p><br />
<p>1、&nbsp; 毋通thâi活物&nbsp; 勿殺生</p><br />
<p>2、&nbsp; 毋通講白賊 &nbsp;勿謊言</p><br />
<p>3、&nbsp; 毋通偷提 &nbsp;勿竊取</p><br />
<p>4、&nbsp; 毋通淫慾&nbsp; 勿淫慾</p><br />
<p>5、&nbsp; 毋通lim酒&nbsp; 勿飲酒</p><br />
<p>6、&nbsp; 著守齋期 &nbsp;守齋期</p><br />
<p>7、&nbsp; 毋通插花 &nbsp;不可插花</p><br />
<p>8、&nbsp; 毋通睏懸大的眠床&nbsp; 勿睡高大之牀</p><br />
<p>9、&nbsp; 毋通聽樂器&nbsp; 不可聽樂器</p><br />
<p>10、毋通用金銀&nbsp; 不可用金銀</p><br />
<p>基督教的戒律也有10條；</p><br />
<p>1、&nbsp; 上帝以外無別的上帝。&nbsp; 上帝以外無別有上帝</p><br />
<p>2、&nbsp; 毋通雕刻偶像&nbsp; 勿雕刻偶像</p><br />
<p>3、&nbsp; 毋通lām-sám稱呼上帝的名。&nbsp; 勿妄稱上帝之名</p><br />
<p>4、&nbsp; 著守安息日&nbsp; 宜守安息日</p><br />
<p>5、&nbsp; 敬你的父母&nbsp; 敬爾父母</p><br />
<p>6、&nbsp; 毋通thâi人&nbsp; 毋殺人</p><br />
<p>7、&nbsp; 毋通行姦淫&nbsp; 毋行淫</p><br />
<p>8、&nbsp; 毋通偷提&nbsp; 毋攘竊</p><br />
<p>9、&nbsp; 毋通lâm-sám干證&nbsp; 勿妄証</p><br />
<p>10、毋通貪人厝宅&nbsp;&nbsp; 毋貪人宅地</p><br />
<p>將兩爿的戒律來研究，佛教無教示人拜神，也無教示人孝敬爸母。</p><br />
<p>(6)&nbsp;&nbsp;&nbsp; 論兩教得救的路。</p><br />
<p>&nbsp; 佛教得救，的路是講人得救著遵守八道：－</p><br />
<p>1、&nbsp; 真信</p><br />
<p>2、&nbsp; 真言</p><br />
<p>3、&nbsp; 真志</p><br />
<p>4、&nbsp; 真行</p><br />
<p>5、&nbsp; 真度日</p><br />
<p>6、&nbsp; 真勉勵</p><br />
<p>7、&nbsp; 真記心</p><br />
<p>8、&nbsp; 真默念</p><br />
<p>以上遮的八道就是佛教得救的門予：攏是對功勞來成。伊所講這个真信，就是信有四諦。</p><br />
<p>1、&nbsp; 信凡若有活命的的確著受苦。</p><br />
<p>2、&nbsp; 信苦是對慾來聚集。</p><br />
<p>3、&nbsp; 信慾是對苦來滅無。</p><br />
<p>4、&nbsp; 信愛寡慾，著行八道。</p><br />
<p>&nbsp;&nbsp;&nbsp;&nbsp;&nbsp;&nbsp; 閣再伊所講這个真志，就是講著立志出家。也講真度日，就是講有通食就好，毋通殺生。</p><br />
<p>&nbsp;&nbsp;&nbsp;&nbsp;&nbsp;&nbsp; 論基督教得救的路，是往人愛得著救，著信和耶穌。聖冊講若喙認耶穌做主，心信上帝予伊閣活，就通得著救；閣講凡若求叫主的名--的，攏通得著救；閣講放sak這个，無捌个救主，因為天下人間無閣賞賜別的名通予人得著救。這个就是基督教得救的門戶；攏是對信來成。</p><br />
<p>(7)&nbsp;&nbsp;&nbsp; 論兩教的發展地。佛教的發展地佇印度、緬甸、中國，高麗、日本。近來新&nbsp;&nbsp; 聞teh講佛教有發展到美國、德國，這不過是起一半間廟佇遐予人參考ná-tiāⁿ；若是美國加州，佛教佇遐無奇怪，因為內地人佇遐真濟。基督教的發展地，毋免講逐人知影，已經到通世間、大洲、海嶼、群島，較濟攏有到，通看咱所踮這个台灣是細細的海嶼，iáu-kú道理到遮已經60外年久lah！</p><br />
<p>(8)&nbsp;&nbsp;&nbsp; 論兩教的結局評。</p><br />
<p>&nbsp; &nbsp;&nbsp;佛教是憂、悲、自制，的教，是悲觀主義，菲生滅慾；伊所求是滅無。基督教是快樂希望的教，是樂觀主義；伊所求是活命。</p><br />
<p>&nbsp;&nbsp;&nbsp; 對按呢來看，佛教佮基督教雖然平平是世界tek 的宗教，iáu-kú佮基督教袂比--得。</p><br />
<p>&nbsp;&nbsp;&nbsp; 基督教有過去、現在，未來的論理。佛教只有過去，未來nā-tiāⁿ。所以in不止掛慮，佇內地常常招基督教佮in聯合，總是基督教毋。近來in有對基督教學不止濟項去，－親像日曜學校、說教、婦人會、青年會、讚美歌等；遮个毋是佛教本然有--的。現時in不止出力teh鼓舞in 的教佇台灣，所以愛寫淡薄予大家小可了解這兩教所無相同的所在，因為常常捌聽見佛教的和尚 teh講，「大家是siâng款無choa̍h；恁基督教是教人拜上帝阮佛教是教人拜無極太祖平平是相同；恁對這个門入阮對彼个門入，結局是平平到位」。若小可研究就知是無siâng條路，相離不止遠。</p></td>
          <td><img src="../images/spacer.gif" width="10" height="5"></td>
        </tr>
      </table>
    </td>
  </tr>
</table>
</center>
<div style="display:none" id="artical_tailo"><p align="center">Ki-tok kàu kap Hu̍t-kàu ê gián-kiù.</p><br />
<p>&nbsp;&nbsp; Sè-kan ê chong-kàu, m̄-nā chi̍t-khoán, phài-piat(pia̍t) chin choē, chiàu ha̍k-chiá só͘ gián-kiù, chū-chi̍p kui-luī, thang kong(kóng) ū 3 toā-luī.</p><br />
<p>I&nbsp;&nbsp; Bân-cho̍k-teh(tek) chong-kàu.</p><br />
<p>II&nbsp; It-kok-tek chong-kàu.</p><br />
<p>III&nbsp; Sè-kài-tek chong-kàu.</p><br />
<p>&nbsp; Sím-mi̍h hō chò Bân-cho̍k-tek chong-kàu? Chiū-sī chhin-chhiūⁿ Hé-kàu, To-sîn-kàu.</p><br />
<p>&nbsp;&nbsp;Sím-mi̍h hō-choè It-kok-tek chong-kàu? Chiū-sī chhin-chhiūⁿ Hi-lia̍p-kàu, Tō-kàu. iā sím-mi̍h hō-choè Sè-kài-tek chong-kàu? Chiū-sī Ki-tok-kàu, Hu̍t-kàu, Hoê-hoê kàu chit-khoán.</p><br />
<p>&nbsp; Taⁿ chit saⁿ ê kàu, sui-jiân pîⁿ-pîⁿ chheng-choè Sè-kài-tek chong-kàu, chóng-sī bô lóng-chóng ū kiù-sè chú-gī ê chong-chí tī-teh. Hoê-hoê kàu tī Tâi-oân bô, m̄-bián kóng, kan-ta chiong Ki-tok-kàu kap Hu̍t-kàu lâi kóng:</p><br />
<p>&nbsp; Chiàu lán só͘ chai Ki-tok-kàu sī Kiù-sè chú-gī ê chong-kàu, Hu̍t-kàu sī iàm-sè chú-gī ê chong-kàu. Taⁿ chiong 2 kàu lâi gián-kiù kuí-nā khoán, pâi-lia̍t tī ē-toé:－</p><br />
<ul><br />
<li>(1) Lūn nn̄g-kàu ê hoat-goân-toē. Ki-tok-kàu ê hoat-goân-toē tī Iû-thài-kok, Hu̍t-kàu ê hoat-goân-toē tī ìn-tō͘-kok. Kok sui-jiân bô saⁿ-tâng, chóng-sī Chiu saⁿ-tâng, pîⁿ-pîⁿ tī A-se-a chiu ê lāi-bīn. Lâng teh kóng Ki-tok-kàu sī goā-î ê kàu, sû-put-ti Hu̍t-kàu iā sī goā-î ê kàu.</li><br />
<li>(2) Lūn nn̄g kàu ê Kàu-chú. Hut-kàu ê kàu-chú sī Sek-kia, koh miâ. Jû-lâi, iū miâ Sek-ka mo͘-nî, sī în-tō͘ Mô͘-ka-tô kok chēng-hoān-ông ê thài-chú, i 19 hè chhut-ke. Lūn i chhut-sì ê ji̍t, chiàu chhâ-khó bô saⁿ-tâng; ū lâng kóng sī Chiu-chong-ông chāi-uî tē 9 nî, ū lâng kóng sī Chiu-chiau-ông chāi-uī tē 24 nî, lóng bô saⁿ-tâng. Lūn i ê sí-ji̍t, ū chi̍t-soat kóng sī tāi-seng Iâ-so͘ 2426 nî, ū chi̍t-soat kóng sī tāi-seng Iâ-so͘ 370 nî; án-ni cheng-chha 2056 nî, chin-chiàⁿ thang hō͘ lâng kî-koài; chóng-sī chiàu hiān-kim it-poaⁿ ê ha̍k-chiá só͘ kóng, tāi-khài sī tāi-seng Iâ-so͘ 500 nî, chóng-sī boē tit thang kóng sī khak-si̍t. Ki-tok-kàu ê kàu-chú chiū-sī Ki-tok, koh miâ Iâ-so͘, á-sī kóng Iâ-so͘ Ki-tok, chiū-sī Siōng-tè to̍k-siⁿ ê kiáⁿ, kàng-lo̍h sè-kan choè lâng, ū Sîn, Jîn lióng-sèng. I 30 hè chhut-lâi thoân-tō, bô cheng-chha. Lūn i chhut-sì ê ji̍t, chiū-sī 1926 chêng, Lô-má hông-tè Kai-sat a-kó͘-su-tok, kap Iû-thài-ông Hi-lu̍t ê sî-tāi, bô cheng-chha. Lūn I sí ê ji̍t, chiū-sī tī 1926 nî chêng lo̍h lâi 33 nî, tú-tio̍h tèng tī Si̍p-jī-kè, tī Iû-thài chóng-tok Pí-lia̍p-to ê sî-tāi, bô cheng-chha.</li><br />
</ul><br />
<p>&nbsp; Lūn Sek-kia chhut-sì ê só͘-chāi kap sí ê só͘-chāi; Ū lâng kóng i sī tī Kiau-sat-lô͘ kok ê Ka-pí-lô siâⁿ chhut-sì, ū lâng kóng sī tī Sek-lân-tó, lóng bô saⁿ-tâng. Sí ê só͘-chāi, ū lâng kóng sī tī Khu-si siâⁿ hù-kūn ê pho-lô chhiū-hn̂g, ū lâng kóng tī siang-chhiū ē, iā lóng bô saⁿ-tâng. Ki-tok chhut-sì ê só͘-chāi sī tī Iû-thài kok ê Pek-lī-hêng siâⁿ, thang koat-toàn kóng; sí ê só͘-chāi tī Iâ-lō͘ sat-léng ê kau-goā Kok-kok-thaⁿ, iā thang koat-toàn kóng.</p><br />
<p>&nbsp; Lūn chit 2 ê sí liáu-āu ê chōng-hóng cháiⁿ-iūⁿ? Sek-kia sí liáu-āu chiū-soah, éng bô koh khoàⁿ-kìⁿ; Ki-tok sí liáu-āu 3 ji̍t koh-oa̍h 40 ji̍t chiūⁿ-thiⁿ, choē-choē lâng khoàⁿ-kìⁿ thang choè kan-chèng.</p><br />
<ul><br />
<li>(3) Lūn nn̄g kàu ê ho̍h-sāi Sîn.</li><br />
</ul><br />
<p>&nbsp; Hu̍t-kàu ū ho̍k-sāi sîn á-bô? Chiàu gián-kiù bô. Tek-kok ū chi̍t-ê gián-kiù Hu̍t-kàun ê chhut-miâ lâng, i ê miá Koppen, ū kóng Hu̍t-kàu bē-ū bû-sí bû-chiong ê Sîn; koh chi̍t ê miâ Miier iā kóng Hu̍t-kàu m̄-jīn ū chō bān-mi̍h--ê, iā m̄-jīn ū chū-jiân jî-iú--ê. Koh chiàu Hu̍t-keng ū kì-chāi kóng, "Sîn kap lâng ê tiong-kan, goá iáu-bē khoàⁿ-kìⁿ ū goá eng-kai pài--ê". (神人之間吾未見有吾所當拜者) Koh chài kóng "thiⁿ-téng toē-ê to̍k-to̍k goá tē-it chun-kuì". (天上地下惟我獨尊) án-ni thang chai Hu̍t-kàu m̄-sìn thiⁿ-tèng ū chi̍t ê chin-sîn. Hiān-kim ê Hu̍t-kàu ū kái-liông, soà kóng in iu-goân ū ho̍k-sāi Sîn,goá bat thiaⁿ-kìⁿ chi̍t ê chhut-miâ ê pún-tó hē-siūⁿ kóng, in só͘ ho̍k-sāi ê sîn hō-choè bû-ke̍k thài-chó͘.</p><br />
<p>&nbsp; Ki-tok-kàu ū ho̍k-sāi Sîn á-hô? Ū! Ho̍k-sāi sím-mi̍h Sîn? To̍k-it chin ê Sîn, Ú-tiū bān-mi̍h ê toā chú-cháiⁿ, sè-kài jîn-luī ê Toā-lāu-pē.</p><br />
<ul><br />
<li>(4) Lūn nn̄g kàu ê kàu-lí.</li><br />
</ul><br />
<p>&nbsp; Hu̍t-kàu ê kàu-lí, hō͘ lâng oh bêng, in kóng in ê hoat-bûn ū poeh-bān sì-chheng, lâng boē tit-thang suî-piān chai-iáⁿ. Bô kî-koài, in-uī in ê Kàu-lí ū pau-hâm chin choē chéng, pa̍t ê chong-kàu bô chhin-chhiūⁿ án-ni. Sui-bóng Hu̍t-kàu ê choan-bûn-ka, iā boē tit-thang chai kàu thiat-tí. I ê keng-tián sī tuì I ê ha̍k-seng Ká-thok Hu̍t ê chhuì lâi choè, só͘-í kî-tiong bô si̍t ê oē chin-choē. Chhin-chhiūⁿ kóng, "Jû-lâi seng 33 thiⁿ". Chit ê sī sio̍k tī bô-iáⁿ ê oē.</p><br />
<p>&nbsp; Ki-tok kàu ê kàu-lí, chí-ū Ki-tok ho̍k-lîm, kap sè-kài boa̍t-ji̍t ê ū-giân, chit-khoán ê kàu-lí chin-chhim, beh siông-sè hun-thiah, tuì kó͘-chá í-lâi ê Sîn-ha̍k-chiá, iā oh bêng-pe̍k. Tû-khì chit khoán í-goā, Ki-tok-kàu ê kàu-lí, thang bêng-pe̍k thàu-thiat; in-uī Ki-tok choē-choē ēng phì-jū, ēng pêng-siông ê oē, sui-bóng bô ha̍k-būn ê lâng iā thang tit-tio̍h liáu-kái. I ê keng-tián ū 66 pún, chiū-sī tuì thiⁿ thoân-siū, tuì Sîn ê khé-sī. Pí-tek kóng "Sèng-keng tāi-seng kóng ê oē, m̄-sī lâng só͘ oē hiáu kóng, in-uī Kó͘-chá tāi-seng kóng ê oē, pún m̄-sī liōng-iok ê oē, sī Siōng-tè ê Sèng-jîn siū Sèng-sîn kám-tōng lâi kóng&#039;.</p><br />
<ul><br />
<li>(5) Lūn nn̄g kàu ê Kài-lu̍t. Hu̍t-kàu ê kài-lu̍t ū 10 tiâu:</li><br />
<li>1. M̄-thang thâi oa̍h-mi̍h 勿殺生</li><br />
<li>2. M̄-thang kóng pe̍h-chhat(chha̍t) 勿謊言</li><br />
<li>3. M̄-thang thau-the̍h 勿竊取</li><br />
<li>4. M̄-thang îm-io̍k 勿淫慾</li><br />
<li>5. M̄-thang lim-chiú 勿飲酒</li><br />
<li>6. Tio̍h siú chai-kî 守齋期</li><br />
<li>7. M̄-thang chhah-hoe 不可插花</li><br />
<li>8. M̄-thang khùn koân-toā ê bîn-chhn̂g 勿睡高大之牀</li><br />
<li>9. M̄-thang thiaⁿ ga̍k-khì 不可聽樂器</li><br />
<li>10. M̄-thang ēng kim-gûn 不可用金銀</li><br />
</ul><br />
<p>Ki-tok-kàu ê kài-lu̍t iā ū 10 tiâu;</p><br />
<ul><br />
<li>1. Siōng-tè í-goā bô pa̍t ê Siōng-tè. 上帝以外無別有上帝</li><br />
<li>2. M̄-thang tiau-khek ngó͘-siōng勿雕刻偶像</li><br />
<li>3. M̄-thang lām-sám chheng-ho͘ Siōng-tè ê miâ. 勿妄稱上帝之名</li><br />
<li>4. Tio̍h siú an-hioh-ji̍t 宜守安息日</li><br />
<li>5. Kèng lí ê pē-bú 敬爾父母</li><br />
<li>6. M̄-thang thâi lâng 毋殺人</li><br />
<li>7. M̄-thang kiâⁿ kan-îm 毋行淫</li><br />
<li>8. M̄-thang thau-the̍h 毋攘竊</li><br />
<li>9. M̄-thang lâm-sám kan-chèng 勿妄証</li><br />
<li>10. M̄-thang tham lâng chhù-the̍h 毋貪人宅第</li><br />
</ul><br />
<p>&nbsp; Chiong nn̄g-pêng ê kài-lu̍t lâi gián-kiù, Hu̍t-kàu bô kà-sī lâng pài Sîn, iā bô kà-sī lâng hàu-kèng pē-bú.</p><br />
<ul><br />
<li>(6) Lūn nn̄g kàu tit-kiù ê lō͘.</li><br />
</ul><br />
<p>&nbsp; Hu̍t-kàu tit-kiù, ê lō͘ sī kóng lâng tit kiù tio̍h chún-siú pat-tō (八道) :－</p><br />
<ul><br />
<li>1. Chin sìn 真信</li><br />
<li>2. Chin giân 真言</li><br />
<li>3. Chin-chì 真志</li><br />
<li>4. Chin-hēng 真行</li><br />
<li>5. Chin-tō͘-ji̍t 真度日</li><br />
<li>6. Chin bián-lē 真勉勵</li><br />
<li>7. Chin kì-sim 真記心</li><br />
<li>8. Chin be̍k-liām 真默念</li><br />
</ul><br />
<p>I-siōng chiah ê pat-tō chiū-sī Hu̍t-kàu tit-kiù ê mn̂g hō͘: lóng sī tuì kong-lô lâi chiâⁿ. I só͘ kóng chit ê chin-sìn (真信), chiū-sī sìn ū 4 thê (四諦).</p><br />
<ul><br />
<li>1. Sìn hoān-nā ū oa̍h-miā ê tek-khak tio̍h siū khó͘.</li><br />
<li>2. Sìn khó͘ sī tuì Io̍k lâi chū-chi̍p.</li><br />
<li>3. Sìn io̍k sī tuì khó͘ lâi bia̍t-bô.</li><br />
<li>4. Sìn ài koáⁿ io̍k, tio̍h kiâⁿ pat-tō.</li><br />
</ul><br />
<p>Koh-chài i só͘ kóng chit ê chin-chì (真志), chiū-sī kóng tio̍h li̍p-chì chhut-ke. iā kóng chin-tō͘-ji̍t (真度日), chiū-sī kóng ū-thang chia̍h chiū hó, m̄-thang sat-seng.</p><br />
<p>Lūn Ki-tok-kàu tit-kiù ê lō͘, sī óng lâng ài tit-tio̍h kiù, tio̍h sìn-hô Iâ-so͘. Sèng-chheh kóng nā chhuì jīn-Iâ-so͘ choè Chú, sim sìn Siōng-tè hō͘ i koh-oa̍h, chiū thang tit-tio̍h kiù; koh kóng hoān-nā kiû-kiò Chú ê miâ--ê, lóng thang tit-tio̍h kiù; koh kóng pàng-sak chit ê, bô pat ê Kiù-chú, in-uī thiⁿ-ē jîn-kan bô koh siúⁿ-sù pa̍t ê miâ thang hō͘ lâng tit-tio̍h kiù. Chit ê chiū-sī Ki-tok-kàu tit-kiù ê mn̂g-hō͘; lóng sī tuì sìn lâi chiâⁿ.</p><br />
<ul><br />
<li>(7) Lūn nn̄g kàu ê hoat-tián toē. Hu̍t-kàu ê hoat-tián toē tī ìn-tō͘, Biān-tiān, Tiong-kok, Ko-lê, Ji̍t-pún. Kūn-lâi Sin-bûn teh kóng Hu̍t-kàu ū hoat-tián kàu Bí-kok, Tek-kok, che put-kò sī khí chi̍t-poàⁿ kengbhiō tī hia hō͘ lâng chham-khó ná-tiāⁿ; nā-sī Bí-kok Ka-chiu, Hu̍t-kàu tī hia bô kî-koài, in-uī Lāi-toē lâng tī hia chin-choē. Ki-tok-kàu ê hoat-tián toē, m̄-bián kóng ta̍k-lâng chai-iáⁿ, í-keng kàu thong sè-kan, toā-chiu, hái-sū, kûn-tó͘, khah-choē lóng ū kàu, thang khoàⁿ lán só͘ tiàm chit ê Tâi-oân sī soè-soè ê hài-sū, iáu-kú tō-lí kàu-chia í-keng 60 goā nî kú lah!</li><br />
<li>(8) Lūn nn̄g kàu ê kiat-kio̍k phêng.</li><br />
</ul><br />
<p>&nbsp; Hu̍t-kàu sī Iu, pi, chū-chè, ê kàu, sī pi-koan chú-gī, huí-seng bia̍t-io̍k; I só͘ kiû sī bia̍t-bô. Ki-tok-kàu sī khoài-lo̍k hi-bōng ê kàu, sī lo̍k-koan chú-gī; I só͘ kiû sī oa̍h-miā.</p><br />
<p>&nbsp; Tuì án-ni lâi khoàⁿ, Hu̍t-kàu kap Ki-tok-kàu sui-jiân pîⁿ-pîⁿ sī sè-kài-tek ê chong-kàu, iáu-kú kap Ki-tok-kàu boē pí--tit.</p><br />
<p>&nbsp; Ki-tok-kàu ū Kè-khì, hiān-chāi, bī-lâi ê lūn-lí. Hu̍t-kàu chí ū Kè-khì, bī-lâi nā-tiāⁿ. Só͘-í in put-chí khoà-jū, tī Lāi-toē siông-siông chio Ki-tok-kàu kap in liân-ha̍p, chóng-sī Ki-tok-kàu m̄. Kūn-lâi in ū tuì Ki-tok-kàu o̍h put-chí choé-hāng khì,－ chhin-chhiūⁿ Ji̍t-iāu ha̍k-hāu, soat-kàu, hū-jîn-hoē, chheng-liân-hoē, chàn-bí-koa téng; chiah ê m̄-sī Hu̍t-kàu pún-jiân ū--ê. Hiān-sî in put-chí chhut-la̍t teh kó͘-bú ìn ê kàu tī Tâi-oân, só͘-í ài siá tām-po̍h hō͘ tāi-ke sió-khoá liáu-kái chit nn̄g kàu só͘ bô saⁿ-tâng ê só͘-chāi, in-uī siông-siông bat thiaⁿ-kìⁿ Hu̍t-kàu ê hē-siûⁿ teh kóng, "tāi-ke sī siâng-khoán bô choa̍h; lín Ki-tok-kàu sī kà lâng pài Siōng-tè goán Hu̍t-kàu sī kà lâng pài bû-kek thài-chò͘ pîⁿ-pîⁿ sī saⁿ-tâng; lín tuì chit ê mn̂g ji̍p goán tuì hit ê mn̂g ji̍p, kiat-kio̍k sī pîⁿ-pîⁿ kàu-uī". Nā sió-khoá gián-kiù chiū chai sī bô siâng tiâu lō͘, saⁿ-lī put-chí hn̄g.</p></div>
</body>
</html>