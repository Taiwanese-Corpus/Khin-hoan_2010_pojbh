<!DOCTYPE HTML PUBLIC "-//W3C//DTD HTML 4.01 Transitional//EN">
<html xmlns="http://www.w3.org/1999/xhtml">
<head>
<title>台灣白話字文獻館-著怎樣來受聖神</title>
<meta http-equiv="Content-Type" content="text/html; charset=utf-8">
<meta name="Keywords" content="台灣,白話字,台語,閩南語.拼音,教會白話字,著怎樣來受聖神,Tio̍h cháiⁿ-iūⁿ lâi siū Sèng Sîn,芥菜子">
<meta name="description" content="著怎樣來受聖神？
 I       上帝約束欲予人。上帝是靈，是人格；上帝是hùn出的思想。所以著顯現佇伊本身以外。彼个就是默示，就是天的啟示。若是按呢伊怎樣來發表？是用雷tân？抑是用野獸？毋是。">
<meta name="author" content="國立台灣師範大學台灣文化及語言文學研究所" />
<script language="JavaScript" type="text/JavaScript">
function src_close(){
	if(window.opener){
		window.opener.focus();
		window.close();
	}
}
</script>
<link href="../css/chi.css" rel="stylesheet" type="text/css">
</head>
<body leftmargin="0" topmargin="0" onload="window.focus()">
<center>
<table width="700" height="100%" border="0" cellpadding="0" cellspacing="0" bgcolor="#FFFFFF" class="outline_bk">
  <tr>
    <td bgcolor="#525252"> <table width="100%" height="35" border="0" cellpadding="8" cellspacing="0">
        <tr>
          <td width="4" bgcolor="#FFFFFF" class="be15">&nbsp;</td>
          <td width="100" bgcolor="#FFFFFF" class="be15"><strong>NO. 1</strong></td>
          <td class="we15b">芥菜子</td>
          <td width="25"><a href="#" onclick="src_close();"><img src="../images/btn_close.gif" border="0"></a></td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td>
      <table width="100%" border="0" cellspacing="0" cellpadding="0">
        <tr>
          <td width="30" align="left">
          	          	  <img src="../images/btn_l.gif" width="15" height="121" hspace="5" border="0" style="opacity:0.3; filter:alpha(opacity=30))">
          	          </td>
          <td align="center"><a href="../album/artical/full/49f6749019045.jpg" target="src"><img src="../album/artical/49f6749019045.jpg" border="0"></a></td>
          <td width="30" align="right">
          	          	  <a href="src-2298.htm"><img src="../images/btn_r.gif" width="15" height="121" hspace="5" border="0"></a>
          	          </td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td align="center" bgcolor="#000000"><img src="../images/spacer.gif" width="1" height="1"></td>
  </tr>
  <tr>
    <td bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td><table border="0" cellspacing="0" cellpadding="1">
              <tr>
                <td><table width="100%" border="0" cellspacing="0" cellpadding="0">
                    <tr>
                      <td class="gy12">日期：1926-7</td>
                      <td><img src="../images/spacer.gif" width="20" height="5" border="0"></td>
                      <td class="gy12">篇名：著怎樣來受聖神 Tio̍h cháiⁿ-iūⁿ lâi siū Sèng Sîn</td>
                      <td><img src="../images/spacer.gif" width="20" height="5" border="0"></td>
                      <td class="gy12">芥菜子</td>
                    </tr>
                </table></td>
              </tr>
              <tr>
                <td class="gy12">作者：Tân Chheng-tiong  陳清忠</td>
              </tr>
            </table></td>
          <td><img src="../images/spacer.gif" width="10" height="5"></td>
        </tr>
      </table></td>
  </tr>
  <tr>
    <td align="center" bgcolor="#FFFFFF"><img src="../images/spacer.gif" width="1" height="1"></td>
  </tr>
  <tr>
    <td align="left" bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td class="gy12" align="left">
          	<a href="#" onclick="cj.fn.showContent.show(''); return false;"><img src="../images/btn_word01.gif" width="20" height="20" hspace="0" vspace="5" border="0" align="absmiddle"></a>
            <a href="#" onclick="cj.fn.showContent.show('tailo'); return false"><img src="../images/btn_word02.gif" width="20" height="20" hspace="0" vspace="5" border="0" align="absmiddle"></a>
          </td>
          <td><img src="../images/spacer.gif" width="10" height="5"></td>
        </tr>
        <tr>
          <td><img src="../images/spacer.gif" width="10" height="5"></td>
          <td class="gy12" id="artical_content" align="left"><p style="text-align: center;">著怎樣來受聖神？</p><br />
<p>&nbsp;I&nbsp;&nbsp;&nbsp;&nbsp;&nbsp;&nbsp; 上帝約束欲予人。上帝是靈，是人格；上帝是hùn出的思想。所以著顯現佇伊本身以外。彼个就是默示，就是天的啟示。若是按呢伊怎樣來發表？是用雷tân？抑是用野獸？毋是。上帝用人將伊的喙來顯出。伊揀第一聖，第一溫純的人做器具來指示伊的所想，伊的熱情，伊的計畫佮將來所欲生起的事。</p><br />
<p>先知就是伊的器具，伊的通譯；所講kan-ta上帝nā-tiāⁿ。伊佇以西結(36章有約束欲用清的水hiù--咱）：－ 「用清水hiù恁，予恁成清氣，見若拜偶像，行污穢的代誌，攏總洗除去。」以賽亞35章有用真媠的話講出：－ 「曠野無水的所在欲put-íⁿ，親像山chû-ko，的確有歡喜唱歌的聲；這裡的土產真在昌盛，比黎巴嫩，迦蜜，Sa-lûn閣較昌盛；... ... ... ...曠野的大，水泉流出來。」約ní 2章有講：－ 「末日，我欲將我的神賞賜萬人予恁的後生，查某囝講未來的代誌，少年人看見各樣的形象，老人夢見夢。當彼日我欲將我的神賞賜奴僕女婢............」</p><br />
<p>到新約的時代，佇約旦河行洗禮的約翰代先開嘴：－ 「我看見聖神親像鴿仔降臨佇伊的頂面。」「恁teh欲看見聖神降臨佇人的頂面，這就是受聖神洗禮的人。」耶穌本身也有講：－約翰用水行洗禮，我teh欲用聖神行洗禮，予恁。」</p><br />
<p>到五旬節，這个預言果然應驗，成伊的約束。聖神親像火燄降臨，佇in 的頂面。佇五旬節，聖神的降臨，對有人類以來，算是一个驚天動地的大事世界的歷史，人類的運命；為按呢有一變。對彼tia̍p著到今，聖神有常常佇濟濟所在來降臨。Kiám-chhái有人想，彼款的事是屬佇過去事，將來袂得通閣拄著。總是毋是按呢，讖語猶未完成。人類猶攏袂得著清氣。五旬節的事，甚物人共伊限定是過去的事？約耳的預言佇世末欲閣一擺照文字所講按呢來應驗。</p><br />
<p>II&nbsp;&nbsp;&nbsp;&nbsp;&nbsp; 聖神的賞賜。</p><br />
<p>聖神平平是一个，總是所賞賜，人人無siâng款。有的成信仰的形，有的成智慧的話，有的醫治，有的講未來的事。上帝用啥物目的欲將聖神賞賜咱？</p><br />
<p>1、&nbsp; 欲予人佮伊親像，通得著上帝的形象，上帝的性質，來成新的人。</p><br />
<p>2、&nbsp; 為著欲宣傳福音。通傳福音佇萬民的面前。若得著聖神的傾注，的確袂得著效果。</p><br />
<p>3、&nbsp; 為著欲建設教會的德行。雖罔反悔罪來得著福音的基督徒，若毋是有得著聖神充滿的牧師，傳教者來培養，的確袂得著成長。</p><br />
<p>III&nbsp;&nbsp;&nbsp; 聖神內在</p><br />
<p>聖神毋但 kan-ta是對外部的感化，也有踮佇信者個人的中間。神者逐人的確著做聖神的殿才會用得。「敢毋知恁是上帝的殿，上帝的神踮佇恁內面mah？」「所交託你的好事，你著倚靠踮佇咱的聖神來顧守伊。」「獨獨上帝的神若徛起佇恁，就恁無踮佇肉體，是踮佇神；無有基督的神的，毋是伊的人。」</p><br />
<p>聖神的人格是活--的，所以會離開，會拄著搶提。為著驕傲佮怠慢的結果，雖罔聖神捌踮的所在，也會變做空虛的場所。亞拿尼亞佮撒非拉有試聖神。無信仰會予聖神憂慮，會消無聖神，會逆聖神。到尾拍lâ-sâm聖神，致到做永遠滅亡的囝。實在真通驚...... 「侮慢施恩的聖神，你想彼號人應該受的刑罰著加偌重 ah？！」</p><br />
<p>IV&nbsp;&nbsp;&nbsp; 受聖神的準備。</p><br />
<p>著怎樣，也著啥物時陣，佇啥物款的人，聖神欲臨到？欲受聖神的祕訣是啥物？</p><br />
<p>1、&nbsp; 神復活上天的主，來服侍伊，佮伊交陪。請看彼得的說教。五旬節的說教，無僥疑是大的說教。以後的說教，聽眾得著聖神的時，無論佗一擺，攏是主講的復活，主的上天，主的閣來，審判的主，活的基督。若是論起伊的人格，教訓的教會，抑是個人；毋捌聽見得著聖神的例。佇使徒行傳第 10章所記，佇哥尼流的厝的聚會，彼得講啥物話，怎樣所聽的人攏得著聖神？主的十字架佮伊的復活nā-tiāⁿ mah？講：「人人召伊佇柴裡來thâi死，上帝3日予伊復活紲出現，毋是予眾百姓看，是予上帝代先所揀選，為著伊做干證的人看，就是阮遮个，佇伊對死人中復活的了後佮伊相佮lim食的人。伊閣命令阮傳予百姓，干證這个是上帝所入定做活人死人的審判司。」以上所傳單純的說教，到底有得著啥物結果？看44節，－ 「彼得iáu-kú teh講遮个話的時，聖神降臨佇見若聽道理的人。奉割禮的信徒，佮彼得saⁿ-kap來的，因為聖神的賞賜也降落佇外邦人，就攏奇怪。」</p><br />
<p>看見主的使徒ah，恁真有福氣，真通欣羨！初代的基督徒ah，恁有福氣，因為恁有受著聖神的灌ak。因為實在有得著人最大的特權lah！！</p><br />
<p>主共多馬講，「你看見才信，無看見也信的人有福氣！</p><br />
<p>現代咱無彼款的特權通看見主的肉體，也袂得通拜復活的主上天。總是大家攏免失望。因為主講，「無看見來信的人較有福氣。」是！咱若使 kan-ta信就會得著較贏的特權佮福氣。Ah，實在通歡喜。信活的主，佇伊的面前逐日來歡喜的人，無僥疑teh欲得著聖神親像雨水，親像油來潤澤咱的心。</p><br />
<p>2、&nbsp; 祈禱無煞。專心祈禱。日日悔改來綴主，就會得著聖神。</p><br />
<p>V&nbsp;&nbsp;&nbsp;&nbsp; 受聖神的記號。</p><br />
<p>聖神常常比並做風，做人的氣。「講按呢用氣共伊歕。」「著受聖神。」Kan-ta復活的主欲用氣歕，將聖神予咱。這毋是教會所會學得的所在，是因為全然有佮耶穌的人格袂相分離的關係佇teh 的因端。</p><br />
<p>VI&nbsp;&nbsp;&nbsp; 受聖神的結果。</p><br />
<p>1、&nbsp; 人格的根本欲變換。受聖神，軟弱的信者會成做真勇健的人。較贏迫害。大聲來講。曉悟真理歡喜滿滿。</p><br />
<p>2、&nbsp; 愛讀聖書。祈禱的火ná著；</p><br />
<p>3、&nbsp; 生起傳道的心。無論啥物人無傳福音會擋袂牢。</p><br />
<p>4、&nbsp; 奇蹟、異能會出現，歹鬼會走出，病痛會好。親像按呢主teh欲漸漸加添得著拯救的人。</p></td>
          <td><img src="../images/spacer.gif" width="10" height="5"></td>
        </tr>
      </table>
    </td>
  </tr>
</table>
</center>
<div style="display:none" id="artical_tailo"><p align="center">Tio̍h cháiⁿ-iūⁿ lâi siū Sèng Sîn?</p><br />
<p>&nbsp;I. Siōng-tè iok-sok beh hō͘ lâng. Siōng-tè sī Lêng, sī Jîn-keh; Siōng-tè sī hùn-chhut ê su-sióng. Só͘-í tio̍h hián-hiān tī I pún-sin í-goā. Hit-ê chiū-sī be̍k-sī, chiū-sī Thiⁿ ê khé-sī. Nā-sī án-ni I cháiⁿ-iūⁿ lâi hoat-piáu? Sī ēng luî-tân? Á-sī ēng iá-siù? M̄-sī. Siōng-tè ēng lâng chiong I ê chhuì lâi hián-chhut. I kéng tē-it sèng, tē-it un-sûn ê lâng choè khì-khū lâi chí-sī I ê só͘ siūⁿ, I ê jia̍t-chêng, I ê kè-e̍k kap chiong-lâi só͘ beh siⁿ khí ê sū.</p><br />
<p>&nbsp; Sian-ti chiū-sī I ê khì-khū, I ê thong-e̍k; só͘ kóng kan-ta Siōng-tè nā-tiāⁿ. I tī Í-se-kiat (36 chiuⁿ ū iok-sok beh ēng chheng ê chuí hiù--lán):－ "ēng chheng-chuí hiù lín, hō͘ lín chiâⁿ chheng-khì, kìⁿ-nā pài ngó͘-siōng, kiâⁿ ù-oè ê tāi-chì, lóng-chóng soé-tû khì." Í-sài-a 35 chiuⁿ ū ēng chin suí ê oē kóng-chhut:－ "Khòng-iá bô chuí ê só͘-chāi beh put-íⁿ, chhin-chhiūⁿ soaⁿ chû-ko, tek-kak ū hoaⁿ-hí chhiùⁿ-koa ê siaⁿ; chit-nih ê thó͘-sán chin-chāi chhiong-sēng, pí Lī-pa-lùn, Ka-bi̍t, Sa-lûn koh-khah chhiong-sēng;... ... ... ... khòng-iá ê toā, chuí-choâⁿ lâu chhut lâi." Iok-ní 2 chiuⁿ ū kóng:－ "Boa̍t-ji̍t, Goá beh chiong goá ê Sîn siúⁿ-sù bān lâng hō͘ lín ê hāu-siⁿ, cha-bó͘ kiáⁿ kóng bē lâi ê tāi-chì, siàu-liân lâng khoàⁿ-kìⁿ koh-iūⁿ ê hêng-siōng, lāu-lâng bāng-kìⁿ bāng. Tng hit-ji̍t Goá beh chiong Goá ê Sîn siúⁿ-sù lô͘-po̍k lú-pī............"</p><br />
<p>&nbsp; Kàu Sin-iok ê sî-tāi, tī Iok-tàn hô kiâⁿ soé-lé ê Iok-hān tāi-seng khui-chhuì:－ "Goá khoàⁿ-kiⁿ Sèng Sîn chhin-chhiūⁿ chíⁿ-á kàng-lîm tī I ê téng-bīn." "Lín teh-beh khoàⁿ-kìⁿ Sèng Sîn kàng-lîm tī lâng ê téng-bīn, che chiū-sī siū Sèng Sîn soé-lé ê lâng." Iâ-so͘ pún-sin iā ū kóng:－ Iok-hān ēng chuí kiâⁿ soé-lé, Goá the-beh ēng Sèng Sîn kiâⁿ soé-lé, hō͘ lín."</p><br />
<p>&nbsp; Kàu Gō͘-sûn-choeh, chit ê ū-giân kó-jiân èng-giām, chiâⁿ I ê iok-sok. Sèng Sîn chhin-chhiūⁿ hé-iām kàng-lîm, tī in ê téng-bīn. Tī Gō͘-sûn-choeh, Sèng Sîn ê kàng-lîm, tuì ū jîn-luī í-lâi, sǹg sī chi̍t ê keng-thian tong-tē ê toā sū sè-kài ê le̍k-sú, jîn-luī ê ūn-bēng; uī-án-ni ū it-piàn. Tuì hit-tia̍p tio̍h kàu-taⁿ, Sèng Sîn ū siông-siông tī choē-choē só͘-chāi lâi kàng-lîm. Kiám-chhái ū lâng siūⁿ, hit-khoán ê sū sī sio̍k tī kè-khì sū, chiong-lâi boē tit-thang koh tú-tio̍h. Chóng-sī m̄-sī án-ni, chhàm-gú iáu-boē oân-chiâⁿ. Jîn-luī iáu lóng bē tit-tio̍h chheng-khì. Gō͘-sûn-choeh ê sū, sím-mi̍h lâng kā-i hān-tiāⁿ sī kè-khì ê sū? Iok-ní ê û-giân tī sè-boa̍t beh koh chi̍t pái chiàu bûn-jī só͘ kóng án-ni lâi èng-giām.</p><br />
<ul><br />
<li>II. Sèng Sîn ê siúⁿ-sù.</li><br />
</ul><br />
<p>&nbsp; Sèng Sîn pîⁿ-pîⁿ sī chi̍t ê, chóng-sī só͘ siúⁿ-sù, lâng-lâng bô siâng-khoán. Ū ê chiâⁿ sìn-gióng ê hêng, ū ê chiâⁿ tì-huī ê oē, ū ê i-tī, ū ê kóng bē-lâi ê sū. Siōng-tè ēng sím-mi̍h bo̍k-tek beh chiong Sèng Sîn siúⁿ-sù lán?</p><br />
<ul><br />
<li>1. Beh hō͘ lâng kap I chhin-chhiūⁿ, thang tit-tio̍h Siōng-tè ê hêng-siōng, Siōng-tè ê sèng-chit, lâi chiâⁿ sin ê lâng.</li><br />
<li>2. uī-tio̍h beh soan-thoân hok-im. Thang thoân hok-im tī bān-bîn ê bīn-chêng. Nā tit-tio̍h Sèng Sîn ê kheng-chù, tek-khak boē tit-tio̍h hāu-kó.</li><br />
<li>3. uī-tio̍h beh kiàn-siat kàu-hoē ê tek-hēng. Sui-bóng hoán-hoé choē lâi tit-tio̍h hok-im ê Ki-tok-tô͘, nā m̄-sī ū tit-tio̍h Sèng Sîn chhiong-moá ê Bo̍k-su, Thoân-kàu-chiá lâi poê-iúⁿ, tek-khak boē tit-tio̍h sêng-tióng.</li><br />
<li>III. Sèng Sîn lāi-chāi (內在)</li><br />
</ul><br />
<p>&nbsp; Sèng Sîn m̄-nā kan-ta sī tuì goā-pō͘ ê kám-hoà, iā ū tiàm tī sìn-chiá kò-jîn ê tiong-kan. Sìn-chiá ta̍k-lâng tek-khak tio̍h choè Sèng Sîn ê tiān chiah oē ēng tit. "Kiám m̄-chai lín sī Siōng-tè ê tiān, Siōng-tè ê Sîn tiàm tī lín lāi-bīn mah?" "Só͘ kau-thok lí ê hó-sū, lí tio̍h oá-khò tiàm tī lán ê Sèng Sîn lâi kò͘-siú i." "To̍k-to̍k Siōng-tè ê Sîn nā khiā-khí tī lín, chiū lín bô tiàm tī jio̍k-thé, sī tiàm tī Sîn; bô ū Ki-tok ê Sîn ê, m̄-sī I ê lâng."</p><br />
<p>&nbsp; Sèng Sîn ê jîn-keh sī oa̍h--ê, só͘-i oē lī-khui, oē tú-tio̍h chhiúⁿ-the̍h. uī-tio̍h kiau-ngō͘ kap thāi-bān ê kiat-kó, sui-bông Sèng Sîn bat tiàm ê só͘-chāi, iā oē pìⁿ-choè khang-hu ê tiûⁿ-só͘. A-ná-nî-a kap Sat-hui-lah ū chhì Sèng Sîn. Bô sìn-gióng oē hō͘ Sèng Sîn iu-lū, oē siau-bô͘ Sèng Sîn, oē ge̍k Sèng Sîn. Kàu-bé phah lâ-sâm Sèng Sîn, tì-kàu choè éng-oán bia̍t-bông ê kiáⁿ. Si̍t-chāi chin thang kiaⁿ...... "Bú-bān si-un ê Sèng Sîn, lí siūⁿ hit-hō lâng eng-kai siū ê hêng-hoa̍t tio̍h ke loā tāng ah?!"</p><br />
<ul><br />
<li>IV. Siū Sèng Sîn ê chún-pī.</li><br />
</ul><br />
<p>&nbsp; Tio̍h cháiⁿ-iūⁿ, iā tio̍h sím-mi̍h sî-chūn, tī sím-mi̍h khoán ê lâng, Sèng Sîn beh lîm-kàu? Beh siū Sèng Sîn ê pì-koat sī sím-mi̍h?</p><br />
<ul><br />
<li>1. Sîn koh-oa̍h chiūⁿ thiⁿ ê Chú, lâi hok-sāi-I, kap I kau-poê. Chhiáⁿ khoàⁿ Pí-tek ê soat-kàu. Gō͘-sûn-choeh ê soat-kàu, bô giâu-gî sī toā ê soat-kàu. Í-āu ê soat-kàu, thèng-chiòng tit-tio̍h Sèng Sîn ê sî, bô lūn tó chi̍t-pái, lóng sī Chú kóng ê koh-oa̍h, Chú ê chiūⁿ thiⁿ, Chú ê koh-lâi, Sím-phoàⁿ ê Chú, oa̍h ê Ki-tok. Nā-sī lūn-khí I ê jîn-keh, kàu-hùn ê kàu-hoē, á-sī kò-jîn; m̄-bat thiaⁿ-kìⁿ tit-tio̍h Sèng Sîn ê lē. Tī Sù-tô͘ Hêng-toān tē 10 chiuⁿ só͘ kì, tī Ko-nî-liû ê chhù ê chū-hoē, Pí-tek kóng sím-mi̍h oē, cháiⁿ-iūⁿ só͘ thiaⁿ ê lâng lóng tit-tio̍h Sèng Sîn? Chú ê si̍p-jī-kè kap I ê koh-oa̍h nā-tiāⁿ mah? Kóng: "Lâng-lâng tiàu I tī chhâ-nih lâi thâi sí, Siōng-tè 3 ji̍t hō͘ I koh-oa̍h soà chhut-hiān, m̄-sī hō͘ chèng peh-sìⁿ khoàn, sī hō͘ Siōng-tè tāi-seng só͘ kéng-soán, uī-tio̍h I choè kan-chèng ê lâng khoàⁿ, chiū-sī goán chiah ê, tī I tuì sí-lâng tiong koh-oa̍h ê liáu-āu kap I saⁿ-kap lim-chia̍h ê lâng. I koh bēng-lēng goán thoân hō͘ peh-sìⁿ, kan-chèng chit ê sī Siōng-tè só͘ Ji̍p-tiāⁿ choè oa̍h-lâng sí-lâng ê sím-phoàⁿ-si." Í-siōng só͘ thoân tan-sûn ê soat-kàu, tuah-tí ū tit-tio̍h sím-mi̍h kiat-kó? Khoàⁿ 44 chat,－ "Pí-tek iáu-kú teh kóng chiah ê oē ê sî, Sèng Sîn kàng-lîm tī kìⁿ-nā thiaⁿ tō-lí ê lâng. Hōng kat-lé ê sìn-tô͘, kap Pí-tek saⁿ-kap lâi ê, in-uī Sèng Sîn ê siúⁿ-sù ia̍h kàng-lo̍h tī goā-pang lâng, chiū lóng kî-koài."</li><br />
</ul><br />
<p>&nbsp; Khoàⁿ-kìⁿ Chú ê sù-tô͘ ah, lín chin ū hok-khì, chin thang him-soān! Chho͘-tāi ê ki-tok-tô͘ ah, lín ū hok-khì, in-uī lín ū siū-tio̍h Sèng Sîn ê koàn-ak. In-uī si̍t-chāi ū tit-tio̍h lâng choè toā ê te̍k-koân lah!!</p><br />
<p>&nbsp; Chú kā To-má kóng, "Lí khoàⁿ-kìⁿ chiah sìn, bô khoàⁿ-kìⁿ iā sìn ê lâng ū hok-khì!</p><br />
<p>&nbsp; Hiān-tāi lán bô hit-khoán ê te̍k-koân thang khoàⁿ-kìⁿ Chú ê jio̍k-thé, iā boē tit thang pài koh-oa̍h ê Chú chiūⁿ-thiⁿ. Chóng-sī tāi-ke lóng bián sit-bāng. In-uī Chú kóng, "bô khoàⁿ-kìⁿ lâi sìn ê lâng khah ū hok-khì." Sī! Lán nā sái kan-ta sìn chiū oē tit-tio̍h khah iâⁿ ê te̍k-koân kap hok-khì. Ah, si̍t-chāi thang hoaⁿ-hí. Sìn oa̍h ê Chú, tī I ê bīn-chêng ta̍k-ji̍t lâi hoaⁿ-hí ê lâng, bô giâu-gî teh-beh tit-tio̍h Sèng Sîn chhin-chhiūⁿ hō͘-chuí, chhin-chhiūⁿ iû lâi lūn-te̍k lán ê sim.</p><br />
<ul><br />
<li>2. Kî-tó bô soah. Choan-sim kî-tó. Ji̍t-ji̍t hoé-kái lâi tè Chú, chiū oē tit-tio̍h Sèng Sîn.</li><br />
<li>V. Siū Sèng Sîn ê kì-hō.</li><br />
</ul><br />
<p>&nbsp; Sèng Sîn siông-siông pí-phēng choè hong, choè lâng ê khuì. "Kóng án-ni ēng khuì kā i pûn." "Tio̍h siū Sèng Sîn." Kan-ta koh-oa̍h ê Chú beh ēng khuì pûn, chiong Sèng Sîn hō͘ lán. Che m̄-sī Kàu-hoē só͘ oē o̍h tit ê só͘-chāi, sī in-uī choân-jiân ū kap Iâ-so͘ ê jîn-keh boē saⁿ pun-lī ê koan-hē tī-teh ê in-toaⁿ.</p><br />
<ul><br />
<li>VI. Siū Sèng Sîn ê kiat-kó.</li><br />
<li>1. Jîn-keh ê kun-pún beh piàn-oāⁿ. Siū Sèng Sîn, loán-jio̍k ê sìn-chiá oē chiâⁿ choè chin ióng-kiāⁿ ê lâng. Khah iâⁿ pek-hāi. Toā siaⁿ lâi kóng. Hiáu-ngō͘ chin-lí Hoaⁿ-hí moá-moá.</li><br />
<li>2. ài-tha̍k Sèng-su. Kî-tó ê hé ná-to̍h;</li><br />
<li>3. Siⁿ-khí thoân-tō ê sim. Bô lūn sím-mi̍h lâng bô thoân hok-im oē tòng boē tiâu.</li><br />
<li>4. Kî-chek, īⁿ-lêng oē chhut-hiān, pháiⁿ-kuí oē cháu-chhut, pīⁿ-thiàⁿ oē hó. Chhin-chhiūⁿ án-ni Chú the-beh chiām-chiam ke-thiⁿ tit-tio̍h chín-kiù ê lâng.</li><br />
</ul></div>
</body>
</html>