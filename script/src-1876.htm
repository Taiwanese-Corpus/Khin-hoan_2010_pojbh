<!DOCTYPE HTML PUBLIC "-//W3C//DTD HTML 4.01 Transitional//EN">
<html xmlns="http://www.w3.org/1999/xhtml">
<head>
<title>台灣白話字文獻館-基督的無聊「孤單」</title>
<meta http-equiv="Content-Type" content="text/html; charset=utf-8">
<meta name="Keywords" content="台灣,白話字,台語,閩南語.拼音,教會白話字,基督的無聊「孤單」,Ki-tok ê bô-liâu [ko͘-toaⁿ],芥菜子">
<meta name="description" content="基督的無聊「孤單」
 孤單有兩款：一款是為著家己的歹，致到予朋友無愛來，sak--伊的孤單；閣一款是為著想高尚，想好，平常的人oh得了解的因端，致到來無朋友的孤單。基督的孤單就是屬佇路尾這款。
天">
<meta name="author" content="國立台灣師範大學台灣文化及語言文學研究所" />
<script language="JavaScript" type="text/JavaScript">
function src_close(){
	if(window.opener){
		window.opener.focus();
		window.close();
	}
}
</script>
<link href="../css/chi.css" rel="stylesheet" type="text/css">
</head>
<body leftmargin="0" topmargin="0" onload="window.focus()">
<center>
<table width="700" height="100%" border="0" cellpadding="0" cellspacing="0" bgcolor="#FFFFFF" class="outline_bk">
  <tr>
    <td bgcolor="#525252"> <table width="100%" height="35" border="0" cellpadding="8" cellspacing="0">
        <tr>
          <td width="4" bgcolor="#FFFFFF" class="be15">&nbsp;</td>
          <td width="100" bgcolor="#FFFFFF" class="be15"><strong>NO. 1</strong></td>
          <td class="we15b">芥菜子</td>
          <td width="25"><a href="#" onclick="src_close();"><img src="../images/btn_close.gif" border="0"></a></td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td>
      <table width="100%" border="0" cellspacing="0" cellpadding="0">
        <tr>
          <td width="30" align="left">
          	          	  <img src="../images/btn_l.gif" width="15" height="121" hspace="5" border="0" style="opacity:0.3; filter:alpha(opacity=30))">
          	          </td>
          <td align="center"><a href="../album/artical/full/49efe1edd1d7c.jpg" target="src"><img src="../album/artical/49efe1edd1d7c.jpg" border="0"></a></td>
          <td width="30" align="right">
          	          	  <a href="src-1877.htm"><img src="../images/btn_r.gif" width="15" height="121" hspace="5" border="0"></a>
          	          </td>
        </tr>
      </table></td>
  </tr>
  <tr>
    <td align="center"><img src="../images/spacer.gif" width="5" height="20"></td>
  </tr>
  <tr>
    <td align="center" bgcolor="#000000"><img src="../images/spacer.gif" width="1" height="1"></td>
  </tr>
  <tr>
    <td bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td><table border="0" cellspacing="0" cellpadding="1">
              <tr>
                <td><table width="100%" border="0" cellspacing="0" cellpadding="0">
                    <tr>
                      <td class="gy12">日期：1927-2</td>
                      <td><img src="../images/spacer.gif" width="20" height="5" border="0"></td>
                      <td class="gy12">篇名：基督的無聊「孤單」 Ki-tok ê bô-liâu [ko͘-toaⁿ]</td>
                      <td><img src="../images/spacer.gif" width="20" height="5" border="0"></td>
                      <td class="gy12">芥菜子</td>
                    </tr>
                </table></td>
              </tr>
              <tr>
                <td class="gy12">作者：Tân Chheng-tiong  陳清忠</td>
              </tr>
            </table></td>
          <td><img src="../images/spacer.gif" width="10" height="5"></td>
        </tr>
      </table></td>
  </tr>
  <tr>
    <td align="center" bgcolor="#FFFFFF"><img src="../images/spacer.gif" width="1" height="1"></td>
  </tr>
  <tr>
    <td align="left" bgcolor="#DADADA">
      <table width="100%" border="0" cellspacing="0" cellpadding="5">
        <tr>
          <td><img src="../images/spacer.gif" width="10" height="5"></td>
          <td class="gy12" align="left">
          	<a href="#" onclick="cj.fn.showContent.show(''); return false;"><img src="../images/btn_word01.gif" width="20" height="20" hspace="0" vspace="5" border="0" align="absmiddle"></a>
            <a href="#" onclick="cj.fn.showContent.show('tailo'); return false"><img src="../images/btn_word02.gif" width="20" height="20" hspace="0" vspace="5" border="0" align="absmiddle"></a>
          </td>
          <td><img src="../images/spacer.gif" width="10" height="5"></td>
        </tr>
        <tr>
          <td><img src="../images/spacer.gif" width="10" height="5"></td>
          <td class="gy12" id="artical_content" align="left"><p align="center">基督的無聊「孤單」</p><br />
<p>&nbsp;孤單有兩款：一款是為著家己的歹，致到予朋友無愛來，sak--伊的孤單；閣一款是為著想高尚，想好，平常的人oh得了解的因端，致到來無朋友的孤單。基督的孤單就是屬佇路尾這款。</p><br />
<p>天物的主，現時佇爸的厝，予千千萬萬的天使聖徒圍teh，無親像伊佇地裡的時的孤單。會了解伊的心肝，會知捌伊的精神，佮伊相佮講話，佮伊相佮歡喜，彼款的神靈拍算袂少。總是oa̍t頭看落來世間的時，記得伊做人的奴僕，予人拍，予人phuì涎的時，敢毋是猶原真孤單，真無聊mah！</p><br />
<p>伊的目睭若看到圖利的巴黎、不信的北京的時，伊的心肝敢會得著慰安mah！人口幾若百萬的大都市；有拜堂、有說教，總是彼中間到底有幾个真實捌伊，佮伊相佮啼哭，佮伊相佮歡喜的人ah！無錯！伊實在猶原猶是孤單，是無了lah！！</p><br />
<p>寫伊的傳記，為伊的像來得著名聲的人；請負會堂，抑是病院的建築來得著巨利的人；研究--伊，批評--伊來得著博士號的人；雄辯 gâu講道理來得著名利的人是真濟！總是若毋是有彼款真實了解--伊，佮伊共鳴，相佮受苦樂的人。雖罔伊的數是濟，iáu-kú基督是孤單，袂得通得著慰安 lah！！</p><br />
<p>逐个禮拜日，拜堂的鐘，響亮到遠遠的所在；出大聲來讀聖經，照慣例來說教；會眾較濟 teh tuh眠，心肝袂靜靜；有的較khiáu-sîn的牧師就講心適好笑的人情談來揪會友的注意；日曜學校的教師，真歡喜，真愛聽囡仔叫in先生！先生！早早就出門緊愛欲佮囡仔相拄。親牧會、祝聖誕大大鬧熱，若講到祈禱會，不時少人，較常是老大人，佮牧師的家族，親像一條燈心的燈心火；按呢主猶無敢著無聊 mah！敢有teh歡喜滿足mah！！</p><br />
<p>&nbsp; &nbsp;&nbsp;Ah，主ah！活的主ah！我認我本身也是中間的一个 lah！不知不覺的時我有teh 利用--你，對你的名我有圖謀家己的名利lah！O͘，主ah，赦免我，求你liông-chêng--我！這款不信、不德的奴僕講是你的使者來說教，其實是愛榮光本身！實在你的確真無連聊、真孤單！這陣我的心底若猶有彼款卑賤的所想佇teh，求你鞭拍--我，拍我倒地，予我的心肝變做清氣，無一點仔的 lâ-sâm佇teh。無論精神、無論teh睏，予我不時會記得你，為著欲按怎樣來救世間，予我會佮你相佮啼哭，相佮受艱苦！佇客西馬尼啼哭的主ah，佇各各他流血的主ah，我猶原愛佮你相佮啼哭、相佮流血lah！Kan-ta放你一个來受苦，我欲thài會平安！你的苦杯著予我lim 到了！！是心所願！！。</p></td>
          <td><img src="../images/spacer.gif" width="10" height="5"></td>
        </tr>
      </table>
    </td>
  </tr>
</table>
</center>
<div style="display:none" id="artical_tailo"><p align="center">Ki-tok ê bô-liâu [ko͘-toaⁿ]</p><br />
<p>&nbsp;&nbsp; Ko͘-toaⁿ ū nn̄g-khoán: Chi̍t-khoán sī uī-tio̍h ka-kī ê pháiⁿ, tì-kàu hō͘ pêng-iú bô ài lâi, khì-sak--i ê ko͘-toaⁿ; koh chi̍t-khoán sī uī-tio̍h siūⁿ ko-siōng, siūⁿ hó, pêng-siông ê lâng oh-tit liáu-kái ê in-toaⁿ, tì-kàu lâi bô pêng-iú ê ko͘-toaⁿ. Ki-tok ê ko͘-toaⁿ chiū-sī sio̍k tī lō͘-bé chit-khoán.</p><br />
<p>&nbsp; Thiⁿ-mi̍h ê Chú, hiān-sî tī Pē ê chhù, hō͘ chheng-chheng bān-bān ê Thiⁿ-sài Sèng-tô͘ uî-teh, bô chhin-chhiūⁿ I tī toē-ni̍h ê sî ê ko͘-toaⁿ. oē liáu-kái I ê sim-koaⁿ, oē chai bat I ê cheng-sîn, kap I saⁿ-kap kóng-oē, kap I saⁿ-kap hoaⁿ-hí, hit-khoán ê sîn-lêng phah-sǹg boē chió. Chóng-sī oa̍t-thâu khoàⁿ lo̍h lâi sè-kan ê sî, kì-tit I choè lâng ê lô͘-po̍k, hō͘ lâng phah, hō͘ lâng phuì-noā ê sî, kiám m̄-sī iû-goân chin ko͘-toaⁿ, &nbsp;chin bô-liâu mah!</p><br />
<p>&nbsp; I ê ba̍k-chiu nā khoàⁿ kàu tô͘-lī ê Pa-lí, put-sìn ê Pak-kiaⁿ ê sî, I ê sim-koaⁿ kiám oē tit-tio̍h uì-an mah! Jîn-kháu kuí-nā pah-bān ê toā to͘-chhī; ū pài-tn̂g, ū soat-kàu, chóng-sī hit tiong-kan tuah-tí ū kuí-ê chin-si̍t bat I, kap I saⁿ-kap thî-khàu, kap I saⁿ-kap hoaⁿ-hí ê lâng ah! Bô chhò! I si̍t-chāi iû-goân iáu sī ko͘-toaⁿ, sī bô-liâu lah!!</p><br />
<p>&nbsp; Siá I ê toān-kì, uī I ê siōng lâi tit-tio̍h miâ-siaⁿ ê lâng; chhéng-hù hoē-tn̂g, á-sī pīⁿ-īⁿ ê kiàn-tiok lâi tit-tio̍h kū-lī ê lâng; gián-kiù--I,phoe-phêng--I lâi tit-tio̍h phok-sū-hō ê lâng; hiông-piān gâu kóng tō-lí lâi tit-tio̍h bêng-lī ê lâng sī chin-chē! Chóng-sī nā m̄-sī ū hit-khoán chin-si̍t liáu-kái--I, kap I kiōng-bêng, saⁿ-kap siū khó͘-lo̍k ê lâng, sui-bóng i ê sò͘ sī choē, iáu-kú Ki-tok sī ko͘-toaⁿ, boē tit-thang tit-tio̍h uì-an lah!!</p><br />
<p>&nbsp; Ta̍k ê lé-pài-ji̍t, pài-tn̂g ê cheng, hiáng-liāng kàu hn̄g-hn̄g ê só͘-chāi; chhut toā siaⁿ lâi tha̍k Sèng-keng, chiàu koàn-lē lâi soat-kàu; hoē-chiòng khah-choē teh tuh-bîn, sim-koaⁿ boē chēng-chēng; ū ê khah khiáu-sîn ê bo̍k-su chiū kóng sim-sek hó-chhiò ê jîn-chêng-tām lâi khiú hoē-iú ê chù-ì; Ji̍t-iāu ha̍k-hāu ê kàu-su, chin hoaⁿ-hí, chin ài thiaⁿ gín-ná kiò in Sian-siⁿ! sian-siⁿ! chá-chá chiū chhut mn̂g kín ài beh kap gín-ná saⁿ-tú. Chhin-bo̍k-hoē, chiok Sèng-tàn toā toā lāu-jia̍t, nā kóng kàu kî-tó-hoē, put-sî chió lâng, khah-siông sī lāu-toā lâng, kap bo̍k-su ê ka-cho̍k, chhin-chhiūⁿ chi̍t-tiâu teng-sim ê teng-sim-hé; án-ni Chú iáu bô kám tio̍h bô liâu mah! Kiám ū teh hoaⁿ-hí boán-chiok mah!!</p><br />
<p>&nbsp; Ah, Chú-ah! oa̍h ê Chú ah! Goá jīn goá pún-sin iā sī tiong-kan ê chi̍t ê lah! Put-ti put-kak ê sî goá ū teh lī-iōng--Lí, tuì Lí ê miâ goá ū to͘-bô͘ ka-kī ê bêng-lī lah! O͘, Chú-ah,-sià-bián goá, kiû Lí liông-chêng-goá! Chit-khoán put-sìn, put-tek ê lô͘-po̍k kóng-sī Lí ê sù-chiá lâi soat-kàu, kî-si̍t sī àiēng-kng pún-sin! Si̍t-chāi Lí tek-khak chin bô-liâu, chin ko͘-toaⁿ! Chit-chūn goá ê sim-toé nā iáu ū hit-khoán pī-chiān ê só͘ siūⁿ tī-teh, kiû Lí piⁿ-phah--goá, phah goá tó-toē, hō͘ goá&nbsp; ê sim-koaⁿ pìⁿ-choè chheng-khì, bô chi̍t-tiám-á ê lâ-sâm tī-teh. Bô-lūn cheng-sîn, bô-lūn teh-khùn, hō͘ goá put-sî oē kì-tit Lí, uī-tio̍h beh àn-cháiⁿ-iūⁿ lâi kiù sè-kan, hō͘ goá oē kap Lí saⁿ-kap thî-khàu, saⁿ-kap siū kan-khó͘! Tī Khek-se-má-nî thî-khàu ê Chú ah, tī Kok-kok-thaⁿ lâu-huih ê Chú ah, goá iû-goân ài kap Li saⁿ-kap thî-khàn, saⁿ-kap lâu-huih lah! Kan-ta pàng Lí chi̍t-ê lâi siū-kó͘, goá beh thài oē pêng-an! Lí ê khó-poe tio̍h hō͘ goá lim káu liáu!! Sī sim só͘-goān!!.</p></div>
</body>
</html>